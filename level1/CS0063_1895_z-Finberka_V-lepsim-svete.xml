<?xml version='1.0' encoding='UTF-8'?>
<TEI xmlns="http://www.tei-c.org/ns/1.0" xml:id="CS0063" xml:lang="cs">
	<teiHeader>
		<fileDesc>
			<titleStmt>
				<title>V lepším světě (vydání ELTeC)</title>
				<author ref="viaf:83708004">z Finberka, Jan Václav (1869-1951)</author>
				<respStmt>
					<resp>editor</resp>
					<name>Institute of the Czech National Corpus: diachronic section</name>
				</respStmt>
			</titleStmt>
			<extent>
				<measure unit="words">42203</measure>
			</extent>
			<publicationStmt>
				<publisher ref="https://distant-reading.net">COST Action "Distant Reading for European Literary History" (CA16204)</publisher>
				<distributor ref="https://zenodo.org/communities/eltec/">Zenodo.org</distributor>
				<date when="2021-03-26"/>
				<availability>
					<licence target="https://creativecommons.org/licenses/by/4.0/"/>
				</availability>
				<ref type="doi" target="https://doi.org/10.5281/zenodo.3462435"/>
			</publicationStmt>
			<sourceDesc>
				<bibl type="printSource">
					<title>V lepším světě</title>
					<author>Jan Václav z Finberka</author>
					<publisher>Šašek a Frgal</publisher>
					<date>1895</date>
					<pubPlace>Velké Meziříčí</pubPlace>
				</bibl>
				<bibl type="digitalSource">
					<ref target="https://ndk.cz/view/uuid:91ad9270-8b11-11de-bfc5-000d606f5dc6"/>
					<publisher>National Library of the Czech Republic</publisher>
					<note>The text has been manually corrected.</note>
				</bibl>
			</sourceDesc>
		</fileDesc>
		<encodingDesc n="eltec-1">
			<p>Encoded in ELTeC level 1</p>
		</encodingDesc>
		<profileDesc>
			<langUsage>
				<language ident="cs">Czech</language>
			</langUsage>
			<textDesc xmlns:e="http://distantreading.net/eltec/ns">
				<e:authorGender key="M"/>
				<e:size key="short"/>
				<e:reprintCount key="unspecified"/>
				<e:timeSlot key="T3"/>
			</textDesc>
		</profileDesc>
		<revisionDesc>
			<change when="2021-03-26">Text converted to ELTeC level 1</change>
		</revisionDesc>
	</teiHeader>
	<text>
		<body>
			<div type="chapter">
				<p>Když manželům Šíllovým po jedenácti letech se narodilo hezounké děvčátko, pan Šíll, adjunkt při berním úřadě na malém městečku, samou radostí běhal jako polo šílený.</p>
				<p>Když pak se dověděl od paní tchyně, která sem proto na čtrnáct dní předem přijela, že je to děvčátko, to již teprve nevěděl samou radostí, co činiti. První jeho otázkou bylo:</p>
				<p>"Maminko drahá," mimochodem řečeno, řekl paní tchyni tak poprvé, "jaké má oči?"</p>
				<p>Paní tchyně ani neodpověděla, jen usmívavě naň pohlédla, ukazováčkem tlusťoučké své ruky ukázala na očka jeho a odběhla k dceři do pokoje.</p>
				<p>Pan Šíll poskočil na jedné noze, přehoupl se na druhou, několikráte se otočil a volal:</p>
				<p>"Má moje, moje! Černé oči, černé!"</p>
				<p>V tom již také vyšla paní babička a zvala šťastného otce k manželce, blahem se usmívající. Na toto pozvání čekal ubožák dvě hodiny. V čase tom přecházel s místa na místo, z pokoje na chodbu, odtud na zahradu i do ulice. Neměl nikde stání, myšlenka na ženu, na ten okamžik, kdy uzří své očekávané robě, nedala mu nikde se dlouho zdržeti. Často přiblížil se až ku dveřím onoho pokoje, naslouchal, ale rychle hlavu utrhl a prchal, slyšel-li, že někdo se blíží ke dveřím. Konečně mukám jeho duševním bylo konec. Matka usmála se na muže svého , když vstoupil do pokoje, vztáhla naň ruku, ale on neviděl, neslyšel, když slabě zvolala:</p>
				<p>"Můj choti!..."</p>
				<p>Očima rychle hledal své dítě.</p>
				<p>Chopil se toho broučka, jenž zahalen byl v bílé peřince. Znal již deset let tu peřinku se širokým kanýrem a krajkou, znal již deset let ten povijan, jenž provlékán byl bledě červenou atlaskou, také tu drobnou karkulku s mašličkou růžovou znal dávno. Ale co byla pro něho minulost! Chopil se dítěte, zlíbal mu čelíčko, tvář, chmýřivé vlásky i bradičku.</p>
				<p>Děťátko vynutilo hlásek a červenalo. Babička si toho všimla a domlouvala:</p>
				<p>"Jen opatrně, opatrně... víme, posud je jako bavlnka... ne tak tisknout. Zlehoučka, mazlivě..."</p>
				<p>Pan Šíll se vzpamatoval, odtáhl ruce i s robátkem od svého těla a díval se na ně s potěšením. Ach, kdyby otevřelo očka, černá očka, jeho očka, jak paní tchyně ukazovala. Ale ono ne a ne! Položil je na kolébku, vztáhl pravou ruku nad očkem robátka, opatrně zvedl klapku bez řas — a skutečně, skutečně...</p>
				<p>"Má tatínkovy oči, opravdu tatínkovy..."</p>
				<p>Manželka jeho naň patřila jako nikdy před tím. Volala naň, — on nic, usmívala se naň, — on zase nic... Jen stále obíral se dítětem. Zmocnila se jí v prvním okamžiku žárlivost... Věnuje se dítěti, na ni jako_by zapomněl... Ale když zase se upokojila, prosila v duchu Pána Boha, aby jí odpustil. Vždyť je to jeho dítě, jeho dceruška.</p>
				<p>Když pan Šíll se nabažil pohledu na dcerušku, obrátil se k manželce, políbil jí obě ruce, něžněji dvakrát ústa a plakal.</p>
				<p>"Má dobrá ženuško! Jakou jsi mi radost udělala!... Viď, že již budeš úplně šťastna? Vid, že mě máš nyní raději?"</p>
				<p>Ta naň obrátila velké své oči a kývla. Však najednou projela jí hlavou myšlenka.</p>
				<p>"A máš raději i ty mě nyní?"</p>
				<p>"Nade vše! Přísahám ti, že nade vše! Jako nikdy! Nepoznal jsem té lásky větší nikdy před tím... sama se dostavila, sama..."</p>
				<p>Znova jí dal políbení.</p>
				<p>Paní tchyně se usmívala na babičku, která něžnosti podobné na muži dlouho byla neviděla.</p>
				<p>"Máš radost z dítěte, jsi rád, že je to děvčátko?" ptala se tiše paní Šíllová.</p>
				<p>"Nekonečnou, drahá Marie."</p>
				<p>"Jak dáme říkati tomu děvčátku?"</p>
				<p>Paní babička se k tomu hned připojila a řekla:</p>
				<p>"Koukněme se do kalendáře, abychom holčičce neukradli jméno. Jaké si přinesla, takové ať jí připadne."</p>
				<p>Pan Šíll vzal kalendář a četl:</p>
				<p>"Tobiáš!"</p>
				<p>"Padne-li narození děvčete na den svatého, může se dáti pak jakékoliv," poučovala babička. "V neděli bylo Jména Panny Marie; hodí se také, že bude míti jméno po matce. V pátek bude sv. Ludmily, dejte jí říkati Ludmilka, kdyby se vám Marie nelíbila."</p>
				<p>Pan Šíll obrátil se k manželce s otázkou:</p>
				<p>"Jak ty chceš, aby se děvčeti říkalo?"</p>
				<p>"Já? Nějak pěkně. U soudců mají Hedviku, to je pěkné jméno; u purkmistrů Vandu, u Ťopinských Valburku... já bych ráda, by se jmenovala tak nějak, aby měla jméno zvláštní, které zřídka slýcháme, poněvadž ta zvláštnost již se liší, a já chci, aby i má dceruška od jiných se lišila..."</p>
				<p>"Líbí-li se ti Vanda, dejme jí říkati Vanda. Je to pěkné staročeské jméno," prohodil muž.</p>
				<p>Paní tchyně se ušklíbla, babička vyhrnula dolní ret, a obě již nemluvily.</p>
				<p>A skutečně pokřtěna byla dceruška páně Šíllova jménem Vanda.</p>
				<p>Od té doby říkalo se již děvčátku Vanda, Vandynka, Anda, Andy a všelijak jinak.</p>
				<p>Děvčátko rostlo jako z vody. Po půl roce smálo se na matku i na tatínka, který někdy celou hodinu Vandu hlídal. Mazlil se s ní, zpíval, pískal a běhal s ní po pokoji.</p>
			</div>
			<div type="chapter">
				<p>Když bylo Vandě sedm let, tatínek její přeložen byl na žádost svou do většího města. Vandě nastal jiný život. V městečku bylo docela jinak, Vanda byla skoro stále mezi dětmi, ale tady jí to přestalo. Nesměla na ulici dlouho zůstati. Každou chvíli jel kočár nebo vůz nákladní, chodilo mnoho lidí, proto se maminka bála, aby jedinké dcerušce její nic se nepřihodilo.</p>
				<p>Vodila ji sama do školy, a tatínek, jenž chodíval z kanceláře, kdy právě měl chuť, poněvadž nebyl již tak podřízen jiným, stavoval se pro Vandu do školy. Kolikrát netrpělivě tu stál nebo přecházel celou půlhodinu, ptal se dětí, šla-li druhá třída již ze školy, nebo půjde-li již. Později opsal si rozvrh hodin od pana učitele, jenž s ním chodíval na pivo, ptal se, jak Vanda se učí, a prosil, aby s ní měli trpělivost.</p>
				<p>Vanda měla pak ve škole dobře.</p>
				<p>Tady nechodila děvčata do jedné třídy s hochy. Ti chodili jinam. Však se to Vandě tak nelíbilo. Vzpomínala často na školu v městečku, na Karlouše Ťopinských, s nímž vyměňovala rohlík za chléb černý jako saze, který jí tolik chutnal, poněvadž byl trochu nakyslý, pak na hocha Plíškova, který jí popadl housku a notný "hypanec" rychle uhryzl. Žalovala tenkráte naň; byl po škole, ale když ho potkala, zatahal jí za "copánek" a dal "drkuli". Všecko si představovala a litovala. Tady ve škole nebyla spokojena.</p>
				<p>Proto byla ráda, když již bylo odpoledne po škole. Tu mohla vejíti do zahrady, kam chodíval domácích Pepíček. S tím si hrávala až do večera.</p>
				<p>"Vandynko, šla, budeme si hrát."</p>
				<p>Děvčátko šlo.</p>
				<p>V altánku měli kuchyň, pokoj a salon.</p>
				<p>Pepíček říkal, až bude velký a bude jako tatínek, že Vandynka bude jeho paničkou, jako je maminka.</p>
				<p>Rodiče se mu smáli a divili se, kde se to v tom hošíkovi bere.</p>
				<p>Vandynka naň čekávala, aby s ním šla do školy. Když šel s dětmi jinými, přiskočila k němu, chytla ho za ruku a řekla:</p>
				<p>"Nekamarádil s nimi, šel, půjdeme spolu, já mu dám pozlátko od čokolády a bavlnku vycupanou z klůcku. Šel..."</p>
				<p>Když hned nešel, rozdurdila se rázem, zčervenala a řekla:</p>
				<p>"Tak si s nimi šel, já s ním juž nikdy nekamarádím!" a skutečně odešla. Ani nečekala, když druhy své opustil a na ni volal. Chtěla mu ukázati, že oň nestojí, ale zatím jí to velice mrzelo. Počkala naň za dveřmi domovními, a když vstupoval, zapomněla na vše, vyrazila naň z nenadání, aby jej polekala křiknutím:</p>
				<p>"Huf!"</p>
				<p>Pepíček se lekl, trhl sebou, ale spatřiv Vandu, usmál se a vzal ji za ruku.</p>
				<p>Když paní Šíllová šla na procházku, musila jíti i paní radová se svým hošíkem. Ten jinak nedal. Věděl, že Vandynka půjde s matinkou, proto i on jíti musil za každou cenu. Když paní radová právě nemohla, musila přec odložiti vše, ustrojiti se a jíti s paní Šíllovou.</p>
				<p>Tu pak děti šly před nimi, za ruce se vedouce. Všeho si všimly, maminky své upozorňovaly, na vše se ptaly a spolu dováděly. Rozběhly se, usedly na práh krámu a čekaly.</p>
				<p>Nejlépe jim bylo v městském parku. Schovával se jeden druhému, volaly na sebe a honily se.</p>
				<p>Matky z nich měly radost.</p>
				<p>Bylť i Pepoušek jedináček. Dělali mu pomyšlení. Chtěl-li na procházku, šlo se; chtěl-li míti k obědu svíteček, měli ho; chtěl-li, aby tatínek mu koupil koně, bylo proň hned posláno.</p>
				<p>Toho užila často jeho matinka.</p>
				<p>Kouřil-li tatínek, navedla chlapce, aby řekl, že kouř ho dusí. Pepíček šel k tatínkovi, dal si prstíček do dírky u nosu, od čehož ho nemohli odnaučit, šoupal pravou nožkou o podlahu a povídal:</p>
				<p>"Že prý mě ten kouř dusí... Tatínku, nekuř v pokoji!"</p>
				<p>Paní radová se nad tím trochu zarazila, že chlapec tak podivně to pověděl, přiskočila a řekla:</p>
				<p>"Na , koláč a běž za Vandou; na, a běž honem!"</p>
				<p>Ale pan rada se usmál, vzal hocha za ruku a ptal se:</p>
				<p>"Kdo pak povídal, že tě kouř dusí?"</p>
				<p>Chlapec pohlédl na matku, ta mu po straně pohrozila, hoch se usmál, cpal kus koláče do úst a - utekl.</p>
				<p>"Udělám ti to k vůli, ženuško; nebudu kouřiti, nebudu."</p>
				<p>Odložil dýmku, přitáhl židli a zval ženušku, aby přisedla. Mluvil s ní pak velice něžně a neměl jí za zlé, že chlapce navedla, by tu nekouřil. Byl příliš rozumný. Ba měl ženu i raději: sama by mu nemohla říci, aby nekouřil. A pak hoch byl při té výpovědi tak naivně roztomilý. -</p>
				<p>Když matky uviděly, že děti jejich vedou se pod paží, že si při tom vykračují a všelijak se tváří, nutily se do smíchu.</p>
				<p>"Podívej, maminko, Vanda je má panička!"</p>
				<p>"Maminko, mám taky vlečku jako ty? Podívej se!"</p>
				<p>Při tom děvčátko ohnulo nožky v kolínkách tak, aby šatečkami vleklo po drobném písku. Otáčelo se se strany na stranu, pak se zasmálo, pustilo chlapce a dalo se během k matce. Chytlo ji kolem krku a políbilo. Rovněž tak učinil Pepíček.</p>
				<p>Když obě dámy vracely se domů a dívaly se za svými dětmi, které tolik se nadováděly a nyní vážně jdou, za ruce se držíce, řekla radová:</p>
				<p>"Musíme se časem spřátelit. Uděláme z těch dětí párek."</p>
				<p>Paní Šíllová přisvědčila.</p>
			</div>
			<div type="chapter">
				<p>Doba pravého dětství plynula Vandě tak lehounce, jak plyne lodička po řece ve stínu olšoví. Čím byla starší a rozumnější, tím také víc a více se stranila Pepouše, poněvadž se ho již trochu styděla. Hleděla naň jinak.</p>
				<p>Byl studentem. Navštěvoval třetí třídu gymnasijní. Otec z něho chtěl míti doktora práv. Bylo mu něco přes třináct roků. Byl ještě drobný to hoch bledých tváří, velice dětský a nápadně zádumčivý. Snad působila naň ta změna v učení, snad vyučovací předměty, jichž bylo mnoho, snad kázeňský řád školní, který nedovoloval všelijak se chovati, všelicos nestudentského prováděti, snad zapamatoval si Josef všechny ty paragrafy řádu toho a snažil se podle nich způsob svého konání a chování zaříditi.</p>
				<p>Tu změnu pozoroval i otec. Byl tomu rád. Vždyť to prý tak patří, aby student byl vážný, aby si hleděl svých knih, aby studoval, pracoval a ve všem jinak si vedl než za doby, kdy náleží škole obecné.</p>
				<p>Ale matka neviděla toho ráda.</p>
				<p>Josef měl býti veselý, čiperný, měl si všímati vedle učení i ostatního světa, měl býti veselý a dovádivý v řeči, jako ostatní, které večer na podsíni potkává, kteří se na děvčátka usmívají a jim se koří. Paní radové by se líbilo, kdyby student její také pozvedl dvěma prsty klobouček, uklonil se a řekl:</p>
				<p>"Má poklona, slečno!"</p>
				<p>Těm studentíkům to tak slušelo, ale jemu taková zábava je ničím. Matinka myslila, kdo ví, co již nemá, když navštěvuje Josef tercii. Jeho věku nikdy si nepřipomněla. Ani ji nenapadlo, že studentíci, kteří se koří děvčatům, jsou mnohem starší: ze septimy nebo z oktávy. Ani neusoudila, že kollega Josefův, jehož viděla s Kamilkou Filípkovou parkem se procházeti, jest o mnoho starší než Josef a také až příliš na svých šestnáct let vyvinut.</p>
				<p>Vanda dospívala čtrnáctého roku. Navštěvovala třetí třídu dívčí měšťanské školy. Děvčátka ta ráda si zakoketují se studentíkem, proto se nedivme, že i ona často doprovázena byla podobným snílkem, který v ní viděl vše.</p>
				<p>Jí velice lichotilo, když jí řekl: "slečinko", když řekl, že kollega mu povídal něco o "slečince Šíllové", když napsal jí psaníčko s adressou: "velectěné slečně Vandě Šíllové zde" a podal jí je s knížkou básní, jimž Vanda nerozuměla.</p>
				<p>Co byl proti tomu kudrnatému kvintánovi Josef - terciánek? Již tenkráte cítila, že Josefa nemá tak ráda, jako kvintána Kvěcha. Ale Josef nedbal o nikoho, nebyl by se tomu divil, kdyby je spolu spatřil, jemu bylo to lhostejno. Věděl, že kollegové sem tam dostali nějakou domluvu od professora, věděl, že si nesmí podobných věcí všímati...</p>
				<p>I paní radová se umoudřila. Uvážila ve své samotě vše , jak náleží, a uznala, že Josef koná dobře, že na vše má dosti času třeba za deset roků. Když zavadila o vzpomínku na rozmluvu s paní Šíllovou o tom párkování jich jedináčků, řekla si:</p>
				<p>"Hloupé řeči! Kde pak Vanda se ocítí? Za tři, čtyři roky aby paní Šíllová strojila svatbu. Děvče je hezké. Oči jeho jsou přímo krásné. Pleť jemná, postavu bude míti jako doktorova Mína, bude také majetná. A náš kluk? Přímo jsem se lekla toho výrazu. Ba, skutečně je to posud klučina a bude i za ty tři nebo čtyři roky. Ani pomyšlení na něco podobného, ani pomyšlení!"</p>
			</div>
			<div type="chapter">
				<p>Když bylo po prázdninách, Vanda měla odjeti do Prahy. Paní Šíllová již tam byla, vyjednala vše, a byla spokojena myšlenkou, že Vanda nabude tam vyššího vzdělání. Měla přijíti do ústavu, kde dostane se jí vzdělání literního, kde naučí se dokonaleji hráti na piano, zpívati, šíti prádlo a různé drobnosti okrasné zhotovovati, kde nabude i povahy ušlechtilé, jaké třeba dívce, jež podle vyslovení matčina ve všem od jiných se chce lišiti. Celé prázdniny paní Šíllová měla pilno. I švadlena byla tam kolik dní. Chlubila se paní Šíllová, že chovanka musí míti vše na tucty a všecko znamenáno.</p>
				<p>Když ten den se blížil, Vanda ani nemohla jísti. Tak jí bylo divně, že pocitů podobných nezažila. Obcházela škatule a dva plátnem režným potažené kufry jako bezduchá, málo mluvila, ba ani nemohla mluviti, i když chtěla. Každým okamžikem něčím se poděsila, stala se plachou jako laň na mýtině, chodila se dívat oknem, neuvidí-li "pana Kvěcha"; bylť dnes zápis pro žactvo vyšších tříd; ale neviděla ho...</p>
				<p>Byla velice nepokojná. Ráda by tu kudrnatou hlavu ještě spatřila, ráda by mu dala "s Bohem". Ale vše marno.</p>
				<p>Přišla hodina, kdy přistoupil k Vandě otec, zaslzel, udělal jí na čele kříž, políbil ji, dlouho tiskl k prsům a dal jí napomenutí:</p>
				<p>"Poslouchej představenou i učitelky. Buď upřímná k nim a uctivá. Podrž pro rodiče i v dáli lásku svou, vzpomínej a modli se. Jdi s Bohem!"</p>
				<p>Pro pláč nemohl dále.</p>
				<p>Přítomná tu paní radová i pan rada rozloučili se s Vandou. Přišel ze zahrady i Josef, kterému matka nařídila, aby pro Vandu nařezal několik nejlepších růží polorozvitých a lýkem je v besídce svázal. Josef tak učinil. Ač s Vandou skoro na čtvrtý rok méně se stýkal, přec ozvala se v něm vzpomínka na doby dětství. Podával jí kytici mlčky.</p>
				<p>Když ji přijala, řekla:</p>
				<p>"Děkuji mu, Josefe, přinesu je až do Prahy. Byl zdráv, dobře se učil a vzpomínal!"</p>
				<p>Podala mu ruku a odcházela.</p>
				<p>"Ani se nepolíbíte, děti?" řekla paní radová.</p>
				<p>Ty k sobě mlčky se vrátily a políbily se...</p>
				<p>Pak všichni sešli za nimi až dolů ke kočáru. Vanda odjela s matkou k nádraží. Ohlížela se stále. Na náměstí spatřila Kvěcha, pozdravil, a ona kývla malounko hlavou. Začervenala se, když matka na ni upřeně se dívala...</p>
			</div>
			<div type="chapter">
				<p>Vanda byla již měsíc v ústavu. Bylo tu dosti veselo. Dívky, které zároveň s ní se vzdělávaly, byly hovorny, dovádivy a velice snivy. Skoro všechny byly starší než Vanda, rozuměly více světu a dovedly více o něm mluviti. Jen Anna Zemanská z jakés vesnice u Nechanic, dcera statkářova, byla ticha, klidna a málomluvna.</p>
				<p>Chovanky rády si z dobré Anny tropily žerty a šašky.</p>
				<p>Vanda nerada slyšela ty nemastné řeči svých družek a často pravila:</p>
				<p>"Děvčata, takhle Anně život v ústavě zošklivujete; kdo ví, proč je taková. Snad jí zemřela milá osoba, snad nelíbí se jí ten život, který s vámi, rozpustilými děvčaty, tráví. Kdyby se o tom dověděla slečna Reitmayerova, bylo by zle. Ostatně i jiná příčina může býti v klidném chování se Anny."</p>
				<p>"Možná, že vzpomíná na některého jonáka, jenž chodívá s vidlemi za vozem," smála se jedna. "Ach, tam jsou hoši. Viděla jsem to kdysi, když jsem byla návštěvou u strýce, lesníka na panství knížete Auersperga; to vám každý měl uvázaný šátek kolem krku, uzel pod bradou jako hroudu, přes něj přehrnutý límec košile, v ústech doutník, ale jak - to stálo za podívanou: každý měl ústa našpulená o notný kus do předu, dýmal jako komín, když se prohrabuje v peci uhlí, mlaskal a tváře nadýmal. Šli právě z kostela. Každý přitočil se k holce, která byla jako košatina, - snad nosí ještě krinolinu, - a mluvil něžně: " Ty, Náno, jestli pak jsi se za mne pomodlila?" A Nána: "Skvakla bych tě; máš se modlit sám." A zase on: "Ty, Kačeno Pelikánova, jestli pak půjdeš do Prosíčky k muzice?" - "Bárci že půjdu! Ať mě provedeš přes ňákou písničku a dáš zavdat, to ti povídám...!" - Ach, holky, to stálo za poslouchání."</p>
				<p>Chovanky se smály, až se za boky popadaly. Umělať vše chovanka po selských děvčatech jak náleží napodobiti. Tvářila se při tom hloupě a protahovala každé slovo velice. Otvírala široce ústa a mžourala očima.</p>
				<p>V tom přišla představená. Jako když do vrabců střelí; hned se utišily a uklonily se. Představená je pokárala, přistoupila k Vandě a řekla jí:</p>
				<p>"Slečno, pojďte se mnou do bytu."</p>
				<p>Ve Vandě hrklo. Z přísně se tvářícího obličeje představené poznala, že něco se přihodilo pro ni nemilého. Šla nesměle se srdcem tlukoucím. Když vešla do jejího pokoje, seděla tu slečna učitelka Reitmayerova, slečna Schwarzova a Beníškova.</p>
				<p>"Posaďte se," řekla představená. "Došel na vás dopis, slečno..." začala představená, "je psán, totiž adressa, poněvadž dopis dosud jsem neotevřela, cizí rukou. Není to ruka ani vaší matky, ani pana otce. Znám rukopisy obou, a záleží mi velmi na tom, abych je dobře znala. Pak psaní není označeno v pravém růžku dole značkou, jež umluvena byla s pány rodiči vašimi, aby každé tak znamenali, by vám bez obavy, že dopis není od jiného, byl beze všeho dodán. Mám za to, že je od osoby, již vy dobře znáte, již však neznají rodiče vaši. Ba právem se domnívám, že psán je snílkem některým, který si vás vyhlédl pro svou zábavu. Zde před námi všemi, jimž záleží na cti ústavu, na cti vaší a na rodičích, kteří vás nám svěřili, řekněte, můžete-li věděti, od koho dopis onen jest. Stýkala jste se s někým, od něhož dopis mohla byste očekávati?"</p>
				<p>Vanda slzela a chvěla se na celém těle. V postavení tomto bylo jí hrozno, oči všech byly na ni upřeně obráceny. Četla v nich výčitku a onu otázku, na kterou měla dáti určitou odpověď. Což kdyby dopis od něho nebyl, kdyby jí psala snad teta, nebo strýc, snad sestřenice? Proč říci pravdu, když to neví jistě. Proč vydávati se v nebezpečí, nač přiznávati se? Tyto úvahy projely mladičkou její hlavou. Kdyby skutečně dopis nebyl od něho, od Kvěcha, prozradila by se sama. Proto mlčela.</p>
				<p>"Pravila jsem," řekla představená přísně, "můžete-li věděti, od koho dopis onen jest."</p>
				<p>"Nevím!" rozhodně řekla Vanda a zakryla obličej bělostnou svou zástěrkou.</p>
				<p>"Povím vám to tedy. Slečna Schwarzova bude tak laskava a rozpečetí dopis a nám před Vandou přečte. Uvidíme, dovede-li slečinka pravdu zatajiti, jak zdá se mi, že zatajuje."</p>
				<p>Vanda se třásla jako osyka. Vrhla se na kolena před slečnu Schwarzovu a prosila, aby dopis byl hozen do ohně, ať je od kohokoliv. Ale představená byla neústupna. Již vyřkla, že dopis bude čten. Sama vzala do rukou dopis a četla:</p>
				<p>"Drahá Andyno! Celý měsíc jste již v Praze. Dověděl jsem se o tom od Vašeho známého studenta z domu, v němž i Vy jste tu bydlila. Je mi tak smutno. Vzpomínám stále na Vás a na ty chvíle, kdy jsme spolu několik slov vyměnili. Nic mě tu netěší. Professoři jsou mi protivní, poněvadž nemám letos u nich štěstí. Byl jsem vyvolán z latiny. Nevěděl jsem, jak se řekne futurum u slovesa scire. Professor se na mne podíval a povídal mi, bych se optal některé žačky dívčí školy. Snad nás někdy spolu viděl. Proto ta narážka. Dal mi dvojku. Z přírodopisu neuměl jsem popisovati Teálii crassicornis, sasanku mořskou. Kdo pak by si ty potvůrky mořské dovedl představiti! Z dějepisu jsem nevěděl všecko o dodekarchii a Psametichovi v_Egyptě. Prosím Vás, kde pak mě napadlo, že musím znáti lépe dějiny starého Egypta než dějiny své vlasti! Professor povídal, že to nedostačuje, a vlepil mi zase dvojku. Nevím, co se se mnou děje. To snad proto, že jsem roztržit, že vzpomínám na Vás, na Vaše černé oči, které připadají mi jako studánky, z nichž tak rád bych se napil. Já Vás tisíckrát líbám a prosím, abyste mi pár řádečků...</p>
				<p>"Dost! Dost! Známe váš románek z dob nedávno minulých. Nejste taková, za jakou jsme vás měly... To dovědí se rodiče vaši ještě zítra..."</p>
				<p>"Prosím vás pro Boha! Utajte to před mými rodiči... Já nemohla za to... on byl tak hezký, tak pěkně mluvil a knížky mi půjčoval..."</p>
				<p>"Slibujete, že si hlavu jím plésti nebudete?"</p>
				<p>"Slibuju."</p>
				<p>"Jděte!"</p>
				<p>Vanda odešla. Potácela se se strany na stranu, horko jí vstupovalo do očí a obličej pálil jako rozžhavené železo. Bála se vstoupiti do společné síně, odkud zazníval zase ten dovádivý smích, zpěv a hra na piano. Konečně vešla. Zdálo se jí, že všecky vidí jí vše na očích. Styděla se tak hrozně, bála se jim pohleděti do očí, a když ptaly se jí, co se jí stalo, řekla, že přihodilo se něco doma. Vyzvídaly, ale nedozvěděly se. Vanda mlčela...</p>
				<p>Slečny i představená dočetly list a divily se, že tak drobná děvčice zažila milostný románek se sextánem, jenž plným jménem se podepsal.</p>
				<p>Ač slíbily, že rodiče o tom se nedovědí, přece dověděla se o tom matka její hned, jakmile do Prahy za dcerou přijela. Slečny domohly se i toho, že matka svolila k návrhu, by Vanda celý ten rok domů nejela, aby zapomněla a nepletla si hlavu se studentem, na něhož by musila tolik roků čekati, kdyby i po případě zůstal jí věren.</p>
				<p>Tak Vanda zůstala v Praze, a pan student marně čekal na odpověď, marně obcházel po čas každých svátků dům, v němž Vanda bydlila.</p>
			</div>
			<div type="chapter">
				<p>Vanda byla velice nešťastna. Všecky družky odjížděly domů, jen ona samojedinká zůstala v Praze. Bylo jí tak smutno, tak bolno kolem srdce. Nemohla si vysvětliti matčino rozhodnutí, aby zůstala v Praze, že si toho otec přeje. Nemohla tušiti pravou příčinu. Zvláště na svátky svatodušní by si přála jeti domů. Věděla, že jsou to krátké prázdniny, že pan Kvěch domů nejezdí, že zůstane ve městě. Ráda by mu vysvětlila vše, ráda by ho odprosila a potěšila, že její trápení v Praze brzo se ukončí. Zošklivěla si starší své učitelky, nenáviděla představenou ústavu, jež zdála se jí tak hrozna, tak nepřístupna všemu, čemu říkáme láska. Buď sama lásky nepoznala, nebo nabažila se jí tak, že už po ní netoužila, že vše se jí přežilo, zošklivělo, že nepřeje jiným, když sama pro vše zvadla...</p>
				<p>Jedinkým štěstím pro ni byla zahrada. Tam byla skoro celý den.</p>
				<p>Jedenkráte hleděla oknem. Teprve si povšimla, že do zahrady ústavu mají pěknou vyhlídku i obyvatelé nedalekého domu. Teprve teď si povšimla, že balkon domu toho je pln květin, že jest ovinut břečtanem a pnoucí se rostlinou s velikými tmavomodrými květy. Hleděla tam zrakem pátravým, jako_by ještě něco chtěla nalézti.</p>
				<p>Když tak chvíli stála u okna, objevil se na balkoně mladý muž v šatech světlých, s lehounkou domácí čapkou na hlavě a s knihou v ruce.</p>
				<p>Odskočila od okna a hleděla naň řídkou krémovou záslonou.</p>
				<p>Mladý muž usedl na železnou stolici, podepřel se o lenoch, pravou nohu přeložil přes levou a zahleděl se pravé v okno, kde záslona se pohybovala. Ihned uzřel dívčí hlavičku, vstal a čapkou mával s úsměvem.</p>
				<p>Vanda se zapýřila a odešla od okna. Zasedla k pianu a zahrála národní píseň. Hrála slabé, pianissimo, a slyšela, že doprovázena jest jeho zpěvem. Ach, ten jeho zpěv! Chvěl se mu hlas tak, že celá píseň zdála se Vandě jediným chvěním krásného hlasu. Když dohrála, přistoupila k oknu a zrakem hledala jeho... jenž tak krásně umí zpívati. Na balkoně již nebyl. Seběhla do zahrady. Pohlížela stále k balkonu, ale nikdo tam nebyl. Když již se vracela, zaslechla šeptavý hlas:</p>
				<p>"Slečinko, hrajete krásně..."</p>
				<p>Odběhla. Přišedši do pokoje, pohlédla do zrcadla. Je krásná, skutečně krásná. Snad nejhezčí z celého ústavu. Shlížela se v zrcadle víc a více, rovnala vlasy, rozčechrávala je na čele a pak přistoupila k oknu.</p>
				<p>Stál tam nehybně. Když se objevila, kýval na ni rukou a usmíval se. Vandě bylo trochu volněji. Zapomněla na domov, na Kvěcha, na vše. Každým okamžikem přistoupila k oknu a zas uskočila. Čas uběhl jí rychle. Když vstoupila do pokoje slečna Schwarzova, přisedly k pianu a hrály na čtyry ruce. Přišly i ostatní dámy a zpívaly. Do večera již Vanda neměla příležitosti, by podívala se oknem k balkonu. Marně mladý onen pán pohlížel k oknu, marně rovnal si kravatu a nutil se do zajímavých posic svého svižného těla.</p>
				<p>Teprve pozejtří zase spolu koketovali. Tak i den na to a ostatní. Když chovanky zase se sjely, bylo veseleji. Každá přinesla nějakou novinu, anekdotu a zprávu, kterou vypravovala. Vandě nezbylo ani času, aby k oknu se stavěla.</p>
				<p>Jednoho dne byly všechny pohromadě ve společném salonu. Tu otevřely se dvéře, jimiž vešla domovnice. Nesla velikou kytici růží. Ohlížela se na všechny strany, není-li tu některá z učitelek, a řekla:</p>
				<p>"Slečny, to zase bude boží dopuštění. Tuhle posel od jednoho pána přinesl kytici, položil mi ji dole na stůl a povídal: "Že mladý milostpán pěkně se poroučí a posílá slečně kytici." Chtěl odejíti, ale zadržela jsem ho za rukáv a ptám se: "Které slečně? Reitmayerové, Schwarzové, Beníškové nebo slečně představené?" On se usmál a povídal, že jedné z vás, ty staré že zasluhují kopřivy a hluchavky."</p>
				<p>Všechny daly se do hrozného smíchu.</p>
				<p>Přísná slečna Reitmayerova vrazila do pokoje a tázala se hněvivě:</p>
				<p>Jaký to neslušný smích?..."</p>
				<p>Když pak uzřela kytici v ruce domovnice, přiskočila k ní a ptá se, pro koho je?</p>
				<p>"Pro některou z našich slečen chovanek. Posílá ji mladý pan Klenotovský."</p>
				<p>Slečna vzala od ní kytici a navštívenku v obálce, zaškaredila se a poslala domovnici dolů. Ta šla s trpkým povzdechem. Litovala, že neřekla něco jiného, aby chovanky ušetřila výslechu.</p>
				<p>Učitelka položila kytici na piano a šla za ostatními. Přivedla je. Představená sešpulila ústa, poposadila brejle na nose, přetřela si čelo a začala:</p>
				<p>"Jest mi líto, že mezi vámi jest jedna, která podkopává čest ústavu. Již dříve jsem vám řekla, že v nejbližším okolí i dále po Praze se povídají různé nepěkné věci, ku kterým svým chováním na procházkách jste daly příčinu. Je mi toho líto velice, a zakročím rázně, abych vyhubila plevel, jenž mezi vámi bují. Jest mi stydno říkati, že nejedna z vás se vodila se studenty z akademie, university a odjinud parkem na Karlově náměstí a jinde. Ale musím to říci. Že je to pravda, přesvědčuje vás tato kytice, jež jedné z vás náleží. Kdy měla příležitost v nestřežené chvíli se baviti s oním pánem tak, že došlo až k darům, ke kyticím? Myslím, že známost ta je delší a že se k ní volila doba večerní. Hanba...! Zde lístek také, mohu dověděti se více..."</p>
				<p>Vzala jej a roztrhla obálku. Byla překvapena. Myslilať, že doví se více. Stálo tam:</p>
				<p>"Přijměte kytici tuto za krásnou hru svou, za píseň, kterou tak rád slýchám. Váš - dojemně zpívající - Klenotovský."</p>
				<p>Nyní viděla představená, že oné dívce křivdila, že ji podezřívala z chování neslušného. Pohlédla přímo na Vandu, která si vzpomněla, že řekla neznámému pánovi na balkoně, že zpívá dojemně. Cítila tíhu na srdci, ráda by vše řekla, ale necítila se k tomu dosti silna. Výrok, že ona chovanka musila k tomu voliti dobu večerní, přímo ji trápil, znepokojoval. Představená na ni pohlédla pátravě, má ji za tak špatnou...</p>
				<p>"Která má právo na tuto kytici?" ptala se představená.</p>
				<p>Žádná nepromluvila. Všecky řekly, že neznají pána toho, že kytice té nepřijmou.</p>
				<p>Představená byla velice rozčilena, chtěla vyhoditi kytici oknem, ale slečna Schwarzova ji prosila:</p>
				<p>"Ta kvítka nevinná nevědí o ničem. Neračte kytici tímto způsobem ničiti, ať každá z chovanek vezme si z ní několik růží na památku!"</p>
				<p>"Aby nezapomněla děvčátka na pana Klenotovského, ne?" jízlivě řekla představená. "Však nechť! Rozdělte se o kytici - svoluji!"</p>
				<p>Děvčata ani se kytice netkla.</p>
				<p>Později Vanda nesměle vešla ku představené a ze všeho se jí vyznala.</p>
				<p>Představená poznala, že to nebylo tak zlé, a když Vandynka domluvila a odešla, pravila slečnám:</p>
				<p>"Domů jsme ji nepustily, aby v románku starém nemohla pokračovati, a zde - u nás - málem by začal románek nový. Nedivím se. Je hezká, viďte?"</p>
			</div>
			<div type="chapter">
				<p>Vanda čekala na prázdniny toužebně. Když se přiblížily, přijela pro ni matka její, paní Šíllová, a odvezla si dcerušku domů. Za ten rok Vanda velice se změnila. Neponechala na sobě nic dětského a vzala na sebe ráz takový, že nikoho nemohlo napadnouti, aby jí tykal, aby jí říkal: "Šla sem, Vandynko!"</p>
				<p>Matka to viděla na dcerušce své nejlépe, ba ona jí i řekla:</p>
				<p>"Z tebe udělala se tu hezká slečinka!"</p>
				<p>Teprve teď Vandě nebyl ten titul formou v nesnázi pro ty, kteří nevědí, jak ji oslovovati; věděla, že titul ten právem jí náleží, že skutečně jest slečnou.</p>
				<p>Slečna Šíllova...</p>
				<p>Matce neušel ani její jemný obličej, ani vlasy bohatší než před rokem. A pak ta řeč Vandina! Slova plynula z úst těch malounkých jako potůček z úkrytu dozrávajících malin. Když se zasmála, objevila se řada drobných, běloučkých zoubků, které matinka při svém kritisování přirovnala k titěrným holubičkám s peříčkem bílým, které podle sebe těsně sedí na bidélku. Rovný její nos byl přímo formován k těm tvářím, které růžověly jako pukající poupě stolistky. A ty oči! O nich věděla matka i ostatní, kteří Vandu znali, že jsou překrásné. Jimi zvláštním způsobem na vše patřila, jimi těšila, děkovala i prosila. Bylo vše na nich tak vidět, že nemusila Vanda promluviti. I ta ouška, v nichž drobounké náušnice se leskly, byla přesně pravidelná. Zvláště lalůček byl přímo vyzývavý, aby každý se ho dotekl, aby jej se vší rozkoší trochu stiskl a pak i políbil...</p>
				<p>Na nádraží pražském leckdo ohlížel se za Vandou. Ten klobouček s jedinkou mašlí a peříčkem tak jí slušel, že dáma, jež měla klobouk okrasami obtěžkaný, chtěla míti podobný. Ale kdež by jí takový slušel! Ten uroben byl jediné pro hlavinku slečny Šíllové; vlastně říkala jí ona paní v krámě toliko "slečinko", což nebylo ani vhod matce, tím méně Vandě, které zdrobnění každého jména zdálo se pratitěrné. I ve vlaku byla předmětem, na který tajně i dosti drze všelijak se pokukovalo.</p>
				<p>Matka byla hrda dcerou svou a těšila se na domov. Co řekne paní radová, která Vandu celý rok neviděla? Jak tvářiti se bude Mína doktorova, která se pokládá za krásku prvního řádu? Ta jistě zahoří žárlivostí, až Vanda za rok bude s ústavním vzděláním hotova a až uvedena bude do společnosti. Paní Šíllová nepochybovala, že Vanda brzy se provdá, což by také matinku náramně těšilo, aby mohla říci, že dcera její byla taková, po jaké muži touží. Musí ukázati, že dovede okouzliti, uchvátiti, dobýti srdce mužova. --</p>
				<p>Pan Šíll jel na nádraží v kočáře dceři a paní své vstříc. Ani on neviděl dceru celý rok, poněvadž do Prahy v prázdných dnech pro nahodilé příčiny nemohl se vypraviti.</p>
				<p>Vyjel časně, poněvadž byl doma netrpěliv. Na nádraží byl za pět minut, proto musil dlouho čekati. Procházel se rukama za zády založenýma po perroně, přijímal poklony a rozdával, ptal se známých, kam jedou nebo koho očekávají.</p>
				<p>"A kam , pan Šíll?" ptal se poručík od dragounů.</p>
				<p>"Čekám dceru Vandynku, je v Praze na vychování, přijede s chotí mou tímto vlakem. Mám zde povoz. Nebylo by snad libo nazpět přisednouti?"</p>
				<p>"Bylo by mi velice milo. - Snad nebudu dámám překážeti?"</p>
				<p>"Ó, prosím, prosím. Beze vší starosti."</p>
				<p>Vlak hvízdl, sluha v nádraží zazvonil a chodil od čekárny k čekárně a volal pořadem stanice, kudy přijíždějící vlak měl jeti.</p>
				<p>Obecenstvo rozcházelo se po perronu, někteří se loučili, plakali, napomínali a líbali. Vlak vjel do nádraží.</p>
				<p>Vanda stála u okna, křičela na otce, ten pohlédl v ta místa, odkud zavzněl hlas, ale dcery nepoznal. Díval se jinam, Teprve když konduktér otevřel, Vanda vyskočila, pomohla matce sestoupiti s vozu, objala otce, který nemohl uvěřiti, že by to byla jeho Vandynka, kterou do Prahy pouštěl s vědomím, že posud je to dítě.</p>
				<p>"Tatínku! Drahý tatínku!" vzkřikla a vtiskla mu vřelé políbení.</p>
				<p>"Já bych tě, Vando, v prvním okamžiku ani nepoznal. Tak jsi vyrostla, změnila jsi se v obličeji...! Udělala se z tebe slečna , jak náleží..."</p>
				<p>Vanda hořela radostí. I otec uznal ji za hodnou titulu slečna, i on, ten dobrý otec... jak si ho vážila...</p>
				<p>Bystrými kroky všichni šli, kde stál poručík.</p>
				<p>"Má dcera Vandyna... pan poručík Trenkler."</p>
				<p>"Ku poznání vás, slečno, si gratuluji..." pravil poručík a uklonil se tak hluboce, že Vanda byla překvapena.</p>
				<p>"Nabídl jsem panu poručíkovi náš kočár," prohodil pan Šíll.</p>
				<p>"Dobře jsi udělal," projevila radost paní Šíllova.</p>
				<p>"Pane poručíku, zvu vás i k malé svačině, již na přivítanou své dcerušky dala jsem přichystati..."</p>
				<p>"Bude mi potěšením, býti přítomen tak vhodné hostině, již milostivá paní pořádá... Pochopuji radost vaši, milostpaní; slečna dcera je dokonalým odleskem podoby vaší..."</p>
				<p>Pan Šíll pobídl poručíka, by si usedl. Proti paní Šíllové sedl si poručík, proti Vandě šťastný otec.</p>
				<p>Kočí práskl do koní. Uháněli po silnici, vroubené kaštany, jako o závod. Panstvo bavilo se živě. Poklony s obou stran nebraly konce.</p>
				<p>Za několik minut byli ve městě. Kočár hrčel po tvrdé dlažbě.</p>
				<p>Paní radová již vyhlížela oknem. Zahlédnuvši je, seběhla, aby Vandu přivítala.</p>
				<p>"Vandynko! Vandynko!" vzkřikla u kočáru.</p>
				<p>Vanda již snesla se dolů.</p>
				<p>Když paní radová spatřila ji na chodníku, ani se nemohla vzpamatovati. Co slov měla pro Vandynku přichystaných, jak se těšila na to děvčátko - ale tohle není ta Vandynka, to je kvetoucí růže.</p>
				<p>"Milostpaní!" vzkřikla Vanda a objala ji.</p>
				<p>Paní radová pocítila jakýsi cizí, nezvyklý pocit, byla na rozpacích, jak ke slečně Šíllové se chovati.</p>
				<p>"Tak dlouho, slečno, jsme se neviděly; zajisté, že líbilo se vám v Praze velmi. Ach, což je ta naše zlatá Praha! To věřím, že jste málo toužila po domově. Těšila jsem se na vás tolik, ani mi neuvěříte; zrovna jako na dceru vlastní. Dejte se ještě jednou obejmouti a políbiti..."</p>
				<p>Paní radová tak úzkostlivě pronášela slova tato na přivítanou; obávalať se, aby jazyk její a ústa se nezmýlila a neřekla Vandě již tak, jak dříve uvykla, ani to slůvko "ona" nebo "šla".</p>
				<p>I Vanda to cítila; chtěla říci paní radové, že zůstává pro ni na dále Vandou, aby ji slečnou nejmenovala, ale před panem poručíkem se styděla, ba i za dobré uznala a řekla si v duchu, že se tak pro ni již sluší. Proč právě by ji mělo zůstati to dětské: Vandynka. Ona je slečna, slečna Vandyna, slečna Šíllova, dcera pana Šílla, jenž byl už více než adjunktem při berním úřadě na malém hnízdě, kde vše se pitvoří po lidech z většího města, kde celé městečko hned mluví, že dva co nevidět se vezmou, jakmile je spolu uvidí několik slov promluviti, kde lidé vědí, co jsi měl k večeři a co k obědu. Ona je slečnou - a dost.</p>
				<p>"Pravíte, milostpaní, že jsem netoužila po domově? Křivdíte mi. Každé svátky jsem skoro proplakala, jen svatodušní - ovšem, že zvykla jsem té samotě, když ostatní chovanky odejely - ano, svatodušní svátky jsem jakž takž prožila s nejmenšími bolestnými vzpomínkami a touhou po domově. Nevím, proč matinka mi nedovolila..."</p>
				<p>"Já jsem ti nebránila... Vždyť víš, že tak chtěla představená ústavu sama..." vpadla jí do řeči paní Šíllová, jež byla ve strachu, aby Vanda více o tom neřekla. Vždyť sama pověděla paní radové, že všem chovankám první rok bylo doporučeno, aby nejezdily domů... Pravou příčinu ovšem nemohla říci... a nyní Vanda vše paní radové by vyjevila!</p>
				<p>Ale paní radová byla z těch, jež leccos jedním uchem přijmou a druhým pustí. Dávno zapomněla, že paní Šíllová vymlouvala tak nějak nepřítomnost Vandinu o každých svátcích, a nepřemýšlela o tom dále.</p>
				<p>Obě starší dámy vzaly Vandu mezi sebe a šly nahoru. Za nimi pan Šíll s poručíkem.</p>
				<p>Když vstoupili do prvního poschodí, vítal všecky pan rada a malý student Josef.</p>
				<p>Chvěl se na celém těle. Zmocnila se ho nevysvětlitelná obava před Vandou, na kterou tolikrát za den se navzpomínal.</p>
				<p>Aby paní radová předešla možnost, že syn a muž její by mohli i teď říkati jí "Vandynko", promluvila dříve, než oni oba:</p>
				<p>"Nu, poznáte-li slečnu Šíllovu?"</p>
				<p>Na slovo "slečnu" dala přízvuk tak patrný, že si toho povšimla nejen paní Šíllová, jíž náramně lichotilo, že má již slečnu a ne děvče, ale i pan rada, Josef i pan Šíll.</p>
				<p>Pan rada přivítal Vandu něžně:</p>
				<p>"Počkejme, počkejme, slečno, to jsme pěkní, za celý rok se ani neukážeme. Za to užijeme prázdnin dokonale. Nu, buďte mi vítána, těší mě, že Praha vám tak svědčí, že z vás učinila tak roztomilou slečnu. Ach, kde jsou ty doby, kdy jste poprvé do tohoto našeho domu přišla! To jste byla takováhle! O nic větší. A plachá! Bojácná jako zajíček, který z podzemního pelíšku poprvé vyběhl a světlo uviděl. No, nedivím se. Přišla jste z malého města, zde vás vše překvapilo, ohlušilo, zdálo se vám jiné. Ale pro pána krále! Josefe! Josefe!"</p>
				<p>Josef se přitočil k Vandě, podal jí ruku a pravil:</p>
				<p>"Pozdrav Bůh, slečno, vítám vás srdečně!"</p>
				<p>"Děkuji, pane Krangle. Mnoho jste vyrostl..."</p>
				<p>Josefovi to tak slušelo, že všickni srdečnými těmi nehledanými slovy byli překvapeni. Vanda byla pohnuta. I on viděl v ní více než tenkráte, když ji - políbil...</p>
				<p>Paní radová se usmívala a byla spokojena. Obava její, jak se ti mladí lidé v prvním okamžiku k sobě budou míti, ji zklamala. Představovala si shledání nejapnějším. Ale napadlo ji, jako tenkráte, aby řekla: "Což se nepolíbíte?"</p>
				<p>A Vanda také na to v okamžiku tom vzpomněla. Bylo jí velice líto, že Josef pozbyl k ní úplně oné důvěry a příchylnosti, jakou jevil před rokem. Poznala, že ani tak blízko se k ní nepřiblížil, že ve slušné vzdálenosti zůstal a ruku jí podával. Proč aspoň paní radová neřekla: "Což se ani nepolíbíte?"</p>
				<p>A ona neřekla. Neřekla... A přec po tom Vanda toužila. Přivítání nebylo celé, nebyla uspokojena. Je zvláštní, že na to jindy nemyslila, ale teď, když Josefa spatřila, znova ta láska dětská vešla jí v srdce a toužila, ba nutila ji, aby se políbili. Nemohli... Již nesměli...</p>
				<p>Josef byl větší než Vanda, štíhlý, zajímavě bledý, s patrnou stopou černavých vousků pod nosem. I on se změnil v očích Vandiných. V chování svém k ní nejvíce. Cítila to a litovala, proč v očích jeho aspoň není Vandou, je-li v ostatních slečnou Šíllovou.</p>
				<p>Zamlčela se a sklopila zrak, když přitočil se k ní poručík a řekl jí, že velice rád by ji zítra svezl na loďce po Labi.</p>
				<p>"Nevím, budu-li moci vyjíti. Jsem povinna odbýti si některé návštěvy."</p>
				<p>Paní Šíllová otevřela salon a zvala všecky přítomné do vnitř.</p>
				<p>Salon naplněn byl příjemnou vůní.</p>
				<p>Všichni byli mile dojati. Nádhera poručíka překvapila.</p>
				<p>Pan Šíll měl pěkné postavení, slušné příjmy, a paní Šíllová přinesla mu k tomu mnoho tisíc věnem. Byla jedinou dcerou statkáře. Po rodičích vše zdědila. Poněvadž nemožno bylo, aby sami vládli statkem tím, a nájemci v bídný stav krásnou tu pozůstalost po rodičích paní Šíllové přiváděli, pan Šíll odhodlal se, že statek prodal a peníze uložil. O tom štěstí pan Šíll nikdy ani nesnil. Bylť z rodičů ne sice chudobných, ale že někdy by mohl býti majitelem tolika tisíc, nikdy nesnil. K tomu všemu měl roztomilou choť a roztomilejšího jedináčka ve Vandě. Mnozí mu záviděli. Nevyženili tolik a měli ženy jen prostřední. Jiný vyženil, ale měl babu...</p>
				<p>Vstoupivši do salonu, Vanda spatřila, že je v něm úplně nový nábytek, provedený v určitém slohu, a nové piano.</p>
				<p>"Ach, tati, tys mi koupil piano!... Nemohl jsi mne více překvapiti. Však mi bylo nemilo, choditi do domu k slečně Franklové. Slečna Mína doktorova zasedla k pianu a jako ze vzdoru hrála stranu za stranou, že vždy o půl hodiny cvičení mé zkrátila. Déle jsem hráti nemohla, abych vše nahradila, poněvadž jsem byla poslední. Slečna Franklova si pak ráda odpočinula a vyšla na procházku..."</p>
				<p>"Odlož si klobouk a zahřej, abych od tebe slyšel chválu jeho hlasu. Byl tu pan professor Wünsch, požádal jsem ho, aby zkusil piano naše a dal o něm úsudek. Chválil je, má prý zvučný, jasný hlas. Však byla zde paní radová i pan rada, není-li pravda?"</p>
				<p>"Také Josef je zkoušel," dodala paní radová, "a chválil jeho lahodný zvuk."</p>
				<p>Vanda se nerozmýšlela. Uhladila si vlasy, zasedla a hrála.</p>
				<p>Nejdříve jeden, dva akkordy, prázdné, pak složitější, plné... Přejela rychle celou klávesnici - ozvalo se několik škal, rychle za sebou zahraných, konečně zahrála nějakou předehru a dojemnou národní hymnu: Kde domov můj?</p>
				<p>Josef stál tu překvapen její hrou. Zdokonalila se v Praze , jak náleží. Patrně hrála mnoho, pilně. Mimoděk hlavou dával takt, pak i slova z úst jeho plynula, že se zdálo, jako_by byl hrou doprovázen.</p>
				<p>Pak paní radová přinutila i jeho, aby hrál. Konečně hráli na čtyři ruce.</p>
				<p>Paní Šíllová prostřela na stůl. Kuchařka nosila jídla.</p>
				<p>Panstvo se posadilo v tomto pořádku: pan rada, jeho choť, poručík, Vanda, Josef, pan Šíll a paní Šíllová v kruhu od pana rady na pravo. Hostina byla výtečná.</p>
				<p>Paní Šíllová po chvílích odbíhala do kuchyně, aby udílela rady i rozkazy. Rada chválil hru slečninu, Šíll krásný hlas i hru mladého Krangla, syna radova; poručík pak chválil vše a neustále usmíval se v očka slečny Šíllovy.</p>
				<p>Po hostině paní radová zvala všecky do zahrady.</p>
				<p>Návrh byl přijat. Příchod slečny Vandy měl býti oslaven. Paní radová přemýšlela, jaký zákusek by podala v besídce hostům; proto, než odešla s nimi, vyžádala si, aby směla doma něco si zaříditi. Nakázala služce a kuchařce, co by měly po hodince do zahrady donésti. Však dříve, aby Marjánka přišla prostřít na stůl v besídce.</p>
				<p>Když tu byla hotova, šla k Šíllovým. Vstoupila se smíchem na rtech a řekla:</p>
				<p>"Tak pojďme! Já s paní Šíllovou, slečna s panem poručíkem a Josefem, a staří naši ať jdou za námi," žertovně dodala.</p>
				<p>Vanda šla uprostřed mladých pánů napřed, za nimi paničky, a pak Šíll s radou Kranglem.</p>
				<p>Ale poručík dlouho se tu nebavil. Byl vytržen z nejpříjemnější zábavy vojínem, jenž za ním přišel s knihou v ruce. Poručík napsal tam své jméno a hostitelům svým řekl:</p>
				<p>"Je mi nevýslovně líto, že povinnost mě volá dostaviti se k rokování o zítřejším cvičení, jež s vojíny chceme provésti. Doufal jsem, že bude odloženo. Sešlo by, slečno, se zítřejší projíždky po Labi, i kdybyste mně byla slíbila a návštěvy své odložila. Mě těšilo, že poskytnuta mi byla příležitost s vámi rozmlouvati. Má poklona... Milostivá paní! Račte přijati dík nejvřelejší za neočekávané pohostění. Kladu si to za čest a za přízeň."</p>
				<p>Při tom pohlédl na slečnu Vandu.</p>
				<p>"Neděkujte, neděkujte, pane poručíku," začal pan Šíll, "i my jsme potěšeni, že jste pozvání přijal."</p>
				<p>"Pane poručíku," řekla paní Šíllová. "přála bych si, abyste nebyl u nás hostem naposled... Budete nám vítán..."</p>
				<p>"Dodám si smělosti, milostivá paní..."</p>
				<p>Poklonil se znova slečně Vandě, paní Šíllové i radové políbil ruku, pánům všem ruku podal, salutoval a odcházel.</p>
				<p>Za malou chvíli přinesena byla večeře do besídky.</p>
				<p>"U vás jsme svačili," řekla radová, "u nás povečeříte. Prosím, zasedněte! Kde jsou děti?... Ach , děti, děti, jak mi vyklouzlo to slovo. Slečno! Slečno! Josefe! Slečno!" volala radová a šla je vyhledat.</p>
				<p>Ti byli spolu na druhém konci zahrady.</p>
				<p>"Jak jsem ráda, že ten gumový poručík odešel. Ty hladké řeči, plné frásí a pochlebenství, do duše se mi protiví. Jak jinak znělo to vaše: "Vítám vás..." pravila Vanda.</p>
				<p>"Jste ráda, že odešel?"</p>
				<p>"A vy ne?"</p>
				<p>"Skoro. V přítomnosti jeho cítil jsem se tak sláb, malý... Co jsem chtěl říci...? Dlouho se zdržíte? Neodjedete nikam na prázdniny?" tázal se s bolestí.</p>
				<p>"Proč se ptáte, pane Krangle?"</p>
				<p>"Proč mi tak říkáte?... Však vím... rozumím vám..."</p>
				<p>"A jak vám mám říkati?"</p>
				<p>"Jako dříve."</p>
				<p>"Ale jen, budeme-li sami, ano?"</p>
				<p>"Třeba. Mohu i já vám říkati jako dříve?"</p>
				<p>"Můžeš, můžeš, Jóžo!" zažertovala.</p>
				<p>"Vandynko!..." Vzal ji za ruku a odcházeli k besídce.</p>
			</div>
			<div type="chapter">
				<p>Bylo po večeři.</p>
				<p>Příjezd slečny Šíllovy byl svátečně oslaven. Všecko se znamenitě vydařilo. Obě paničky byly spokojeny.</p>
				<p>Pozdě večer obě dámy vracely se domů. Páni byli před tím odešli po večeři do hostince, když sama slečna Šíllova je vybídla.</p>
				<p>Vanda s Josefem zůstali samotni.</p>
				<p>Byl tak krásný večer. Modravá obloha byla poseta množstvím hvězd. Tu tam valil se nad jejich hlavami chumáč bělavých par a stavěl se lesknoucímu se měsíčku v cestu, když právě tento mohl viděti, jak Josef tiskne ruku slečně Vandě a ptá se jí, jak trávila pobyt v Praze a vzpomínala-li naň tak často, jako vzpomínal on na ni.</p>
				<p>Vandě se domů ani nechtělo.</p>
				<p>"Pamatuješ se na to, kdy v této besídce jsme si hrávali, Vandynko?" tázal se Josef.</p>
				<p>Vanda v srdci zaplesala. Vždyť i ona tuto otázku chtěla dáti jemu, ale bála se upomenouti Josefa na dětskou minulost. Otázka tato ji tak blažila, že poposedla k němu a pravila:</p>
				<p>"Na vše, na vše vzpomínám, Josefe, a přála bych si, aby ty časy se vrátily..."</p>
				<p>"A proč je voláš zpět?"</p>
				<p>"Proto," velmi dětsky řekla Vanda a utrhla list z pnoucího se vína po besídce.</p>
				<p>"Nejsi ráda v Praze, Vando?"</p>
				<p>"Nevím, jak ti to mám říci. Jsem - i nejsem."</p>
				<p>"Nerozumím ti."</p>
				<p>"Pomyslím-li si, že to musí býti, že musím něčemu se naučiti, ráda tam jsem, ráda pracuji, ale vzpomenu-li si na domov, toužím po něm tolik, že to nemohu vysloviti."</p>
				<p>"Máš zajisté ráda své rodiče. Vidíš, za čtyři roky i já do Prahy se odeberu... to ty budeš dávno doma..."</p>
				<p>"Rodiče mám ráda velice, máš pravdu, ale i vše ostatní mě domů tak táhne..."</p>
				<p>"A co nejvíce?"</p>
				<p>"Sama nevím. Nerozumím si."</p>
				<p>"Řekl bych ti, kdybych věděl, že se nebudeš hněvati; řekl bych ti, co nejvíce tě táhne domů..."</p>
				<p>"Nevím to sama, tím méně to můžeš věděti ty..."</p>
				<p>"Snad jsi zapomněla, ale on nezapomněl. Těší se na tebe velice..."</p>
				<p>"Dovol, Josefe, děláš mě nepokojnou. Nevím, kdo by ten "on" byl. Snad ne poručík? Prosím tě, Josefe... víš, mě něco napadá. Nemyslíš, že to bylo tak nalíčeno, aby poručík měl příležitost dnes mě poznat?"</p>
				<p>"Nemyslím. Byla to náhoda. Pan poručík je znám s tvým otcem velmi dobře. Je přirozeno, že nabídl mu povoz z nádraží, a milostpaní pohoštění. Ale myslím na někoho jiného, kdo na mně vyzvídal, kde jsi, ve kterém ústavě, kdy přijedeš, proč nepřijela jsi na žádné svátky; on každé k vůli tobě zkrátil si o dva dny. Čekal tu na tebe, však když jsi nepřijížděla, pozbyl naděje a jel domů..."</p>
				<p>"Myslíš pan Kvěch?"</p>
				<p>"Věděl jsem, že to víš dobře. Ano, on. Má opravu z latiny a dějepisu. Professor také mu zabavil psaníčko na nějaké děvče. Byl jmenován v konferenci, jako_by se tím dopustil bůhví jakého zločinu."</p>
				<p>Vanda byla pohnuta. Teprve teď vynořil se v hlavě její ten kudrnatý hoch s ohnivým okem, na něhož v posledním čase tak zapomněla. Pro ni tolik trpěl hany, dopis pro ni byl zabaven, již se o tom dověděli, že ho měla ráda, oni, ti zlí professoři.</p>
				<p>Hlava ji z toho rozbolela. Proč přišla řeč na něho?</p>
				<p>Již málo mluvila. Josef to pozoroval, věděl, že jí tím způsobil nemilé přemýšlení, že ji učinil nepokojnou, jen aby zvěděl, má-li ho posud ráda...</p>
				<p>Spatřiv, že Vanda dala se do pláče, nemohl si to vysvětliti.</p>
				<p>"Proč pláčeš, Vando?" ptal se soucitně.</p>
				<p>Vandě tykání náhle bylo nemilé.</p>
				<p>"Bude lépe, abychom si tak neříkali... já nechci... Je mi nevolno... Chcete mě, pane Krangle, doprovoditi?"</p>
				<p>"Šli podle sebe mlčky. Oba nespokojeni, s hlavou plnou nevysvětlitelných slov a zpráv. Na chodbě v prvém poschodí se rozešli.</p>
				<p>"Dobrou noc, pane Krangle!"</p>
				<p>"Dobrou noc, slečno!"</p>
			</div>
			<div type="chapter">
				<p>Vanda byla rozčilena. Nemohla ani najíti kliku u dveří salonu. Když ji nahmatala, poznala, že salon je zavřen. Šla ke dveřím kuchyně; nemohla a nemohla je nalézti. Padl na ni strach, dýchala těžko; motala se v té tmě, v uších začalo jí zníti, připadalo jí, jako_by padala, - až dopadla na zemi a mocně vykřikla:</p>
				<p>"Maminko!"</p>
				<p>Dvéře u kuchyně se otevřely.</p>
				<p>"Kdo to?" tázala se služka.</p>
				<p>Nikdo se jí neozýval.</p>
				<p>"Kdo je?"</p>
				<p>Zase nic.</p>
				<p>Zavřela dvéře. Byla sama doma. Milostpaní byla u paní radové, pán byl v hostinci, a slečna Vanda - nu, o ní věděla, že je s mladým pánem na zahradě. Přece rozsvítila a znova otevřela.</p>
				<p>"Ježíš Marja Josefe!" vzkřikla a mávla svící, až zhasla.</p>
				<p>Na křik ten vyšla kuchařka radova a ptá se:</p>
				<p>"Co se děje?"</p>
				<p>"Slečna naše leží tu na dlažbě!... Kde pak je naše milostpaní?"</p>
				<p>"Milostpaní! Milostpaní!" křičela služka radova.</p>
				<p>"Co pak blázníte, osobo?" ptala se paní radová.</p>
				<p>"Slečna Šíllova leží na chodbě..."</p>
				<p>"Pro živého Boha! Světlo! Světlo!"</p>
				<p>Služka paní Šíllové zaběhla do kuchyně rozsvítit.</p>
				<p>"Honem! Paní Šíllová! Nelekejte se..."</p>
				<p>"Co se stalo?" ptala se paní Šíllová.</p>
				<p>"Vandynka snad ve tmě tu upadla a zle si ublížila."</p>
				<p>Paní Šíllová vyběhla na chodbu. Vrhla se na Vandu, plakala, volala:</p>
				<p>"Vandynko! - Pro Boha, ty mlčíš? - Vodu, vodu!"</p>
				<p>Přinesly světlo i vodu. Vanda otevřela oči a zachvěla se.</p>
				<p>"Co se ti stalo? To je hrozné... ! Kde jsi byla?"</p>
				<p>"Paní Šíllová, položte ji na lůžko a dejte jí napíti vody," radila paní radová.</p>
				<p>Vanda nemluvila. Na posteli jen se usmívala a plaše kolem sebe hleděla.</p>
				<p>Pan Šíll byl o nehodě zpraven a rychle přišel domů. Když mu vypravovali, jak vše bylo, kroutil hlavou a došel k Josefovi, aby pověděl, co toho bylo příčinou.</p>
				<p>"Byla veselá, rozešli jsme se na chodbě; nevím, jak se to stalo. Teprve za hodnou chvíli slyšeli jsme křik. Snad slečna na chodbě omdlela..."</p>
				<p>U obou rodin spali špatné. Nejšpatněji Josef. Měsíc mu svítil do pokoje; šel a spustil záclony, ale ty byly řídké, světlo jimi proráželo. Hlavu vložil do peřin, myslil, že usne, že z těch myšlenek bude vysvobozen; ale horko vešlo do hlavy. Vstal a šel k umyvadlu, omyl se studenou vodou, ale nic platno. Slyšel každou čtvrt, která bila na věžních hodinách, každý krok opožděného člověka. Slyšel časem i hrčení kočáru, hvizdot nočního vlaku...</p>
				<p>U Šíllů bylo ticho. Vanda usnula, matka přes tu chvíli k ní přicházela, povytáhla světlo v lampě, odstrčila stinítko na druhou stranu, aby světlo Vandě padlo do obličeje, a matka dobře jej viděla.</p>
				<p>Nahýbala se k srdci dceřinu, aby zvěděla, bije-li pravidelně.</p>
				<p>Pan Šíll byl rozvážnější; věděl, že to není nebezpečné. Klidně spal ve druhém pokoji.</p>
				<p>Paní Šíllová nespala skoro celou noc. Když pak seznala, že Vandě je dobře, oddala se myšlenkám.</p>
				<p>Dělala plány na zítřejší den. Vzpomínala, co by měla připraviti k obědu, co k večeři, kam jíti na návštěvu, koho po případě pozvati. Hned připadla na poručíka. Líbil se ji velice. Měl pěkné řeči, byl zábavný a milý. K Vandě velice galantní, patrně se mu líbí... ale což... na to dosti času... aspoň ještě za rok... za dva.</p>
				<p>Byla to první starost, jak s Vandou bude. První blahý pocit matky, že dočkala se nejlepších dob na svém dítěti.</p>
			</div>
			<div type="chapter">
				<p>Jakmile paní radová ráno procitla, rychle vstala a šla optat se paní Šíllové, jak je slečně.</p>
				<p>Vanda byla úplně zdráva, ale dopoledne nevyšla. Sama nechtěla jíti, a matka byla zaměstnána. Teprve odpoledne obě se ustrojily a šly navštívit rodinu doktorovu.</p>
				<p>Slečna Mína byla velice překvapena. Znala Vandu jako žačku z dívčí školy, jako žačku slečny Franklovy ve hře na piano. Když přišla s matkou svou na návštěvu k paní Šíllové, neuznala ji posud za hodnu pouštěti se s ni do jiných hovorů než o učitelkách, o hudbě a učení. Ptala se jí, kterou slečnu učitelku má nejraději, která se jí zdá nejpřísnější, a která nejhodnější. Přicházela řeč i na Prahu. Tu slečna Mína rozmlouvala o Praze s nadšením, vypravovala o výstavnosti města, o životě po ulicích, o chrámech a o ústavech dívčích.</p>
				<p>Dnes bylo jinak.</p>
				<p>Do domu doktorova vstoupila slečna Šíllova, a nikoli Vanda. Byla také tak přijata.</p>
				<p>Mína již dříve byla na Vandu žárliva. Ač byla starší a mnohem déle u slečny Franklovy se učila, nebyla dál než Vanda; ani frančtina nešla jí tak dobře jako Vandě. Nyní při pohledu na slečnu Šíllovu byla tím nespokojenější. Sama uznala, že Vanda je velice hezká. Přijala ji s nucenou srdečností.</p>
				<p>"Naše první návštěva jest k vám, drahá přítelkyně," pravila paní Šíllová paní doktorové, "i Vanda si vyvolila vás k první návštěvě..."</p>
				<p>"Je nám velice milo... Račte se posadit. Slečna velmi dobře vypadá. Nebyla celý rok doma. Bože, to to utíká! Zdá se mi to tak krátké. Nu, vždyť i Mína tam byla dva roky, a zdálo se mi to také krátké. Jak jste spokojena, slečno, v ústavě?"</p>
				<p>"Zvykla jsem úplně. Těší mě práce, milostpaní..."</p>
				<p>"To i naše Mína říkávala. Ta ráda pracovala; ona vůbec je velmi pracovitá..."</p>
				<p>"Ale, mama, ty mě chválíš více, než si zasluhuji..." bránila se Mína.</p>
				<p>"Mlč, já jsem matka, já vím vše nejlépe... Paní Šíllová dovede také oceniti, až o všem se přesvědčí, co uvidí u slečny Vandy v úplném pořádku. Cizí člověk tak nevidí, ten nemá příležitosti zvěděti, že jsi dokonale vzdělána..." hrdě pravila paní doktorová.</p>
				<p>"Ovšem, je to pravda. Někdo o nás něco pěkného i zatají, ba ještě pomluví, aby odpudil přátely naše..." pravila Mína.</p>
				<p>"Těch máme všude dost a všichni," pravila Šíllová.</p>
				<p>"A naše Mína nejvíce. Nedávno byla pomluvena u pana poručíka, o kterém zajisté víte, paní přítelkyně, že se kořil naší Míně..."</p>
				<p>Slova tato prohodila paní doktorová s přízvukem tak nezvyklým, že paní Šíllová pozbyla humoru. Poznala, že jednala včera nerozvážně, že nevzpomněla na to a ono, co ve městě o Míně a poručíkovi se vypravovalo. Poznala, že je v podezření, jako_by odlouditi chtěla pana poručíka pro svou dceru slečně Míně. Nevěděla, co říci, čehož paní doktorová i slečna užily k svým domněnkám.</p>
				<p>"Můj muž nabídl mu včera kočár, já pak - ale budce ujištěna, drahá přítelkyně, že nechtěla jsem tím nic dokázati - já pozvala ho na svačinu. Bylo mi hanba, abych nepobídla ho dále, když slezl před domem."</p>
				<p>"Ani mě nenapadlo, paní Šíllová, abych nějak si to vykládala; zajisté byste se netajila s tím, ani kdybych sama se dříve o tom nezmínila."</p>
				<p>"Snad bych na to nepřipadla, poněvadž pan poručík je nám jinak úplně cizí. Nabídl se Vandě, že sveze ji na loďce po Labi, ale ona se vymluvila..."</p>
				<p>Mína rozmlouvala všedně s Vandou, ale neušlo jí ani jedinké slovo z rozmluvy obou paní. Zdálo se jí, že paní Šíllová přišla, aby v duchu se jim posmívala, jim toho přála, že poručík Trenkler z Trenklerů, který má naději vetší kariéry, opustil Mínu a vešel v rodinu Šíllové.</p>
				<p>Tak zdálo se i paní doktorové, proto hned řekla:</p>
				<p>"Mína nemá zmeškáno. Pan poručík ať hledá štěstí jinde. Ostatně, kdo ví, má-li pevný charakter, aby dívce nenadělal jen trochu řečí. Kdož ví, není-li dobře, že Mína chovala se k němu až příliš chladně, že nemůže říci, jako_by oň stála. Nemám jinak proti němu ničeho, ráda jsem byla té známosti Míny s ním, ale je mi tak - jak říkáte i vy - trochu cizí. Ať učiní šťastnou některou jinou ve městě, pomýšlí-li vůbec na ženění."</p>
				<p>S tím Mína v duchu nesouhlasila. Nechtěla, aby hledal jinde, přála si, aby se vrátil, aby se udobřil, aby si ji vzal. Jí ten titul tak lahodil, stav vojenský se jí líbil; kdož ví, nebyla-li by po čase paní majorovou, snad paní jenerálovou Trenklerovou z Trenklerův. Proto i popošla k oknům, vzala Vandu za ruku a vyzvala, aby se posadila. Matky jejich se bavily řečmi všelijakými; mezi slečnami vyvinul se tento hovor:</p>
				<p>"Znala jste dříve poručíka, slečno Vando?" tázala se Mína.</p>
				<p>"Neznala. Ani nevím, jak jsem k tomu přišla, že jsem byla nucena promluviti s nim několik slov..."</p>
				<p>"Byl u vás velmi dlouho. O čem jste rozmlouvali? Je vám sympatický?"</p>
				<p>"Ani dost málo. Já málo s nim mluvila. Více bavil se s otcem. Byla jsem velice ráda, že musil odejiti. Má podivné způsoby. Stále mi něco povídal, čemu jsem nerozuměla nebo nesměla rozuměti..."</p>
				<p>"Myslíte, že mu nejste lhostejna?"</p>
				<p>"Nemyslím. Kdybych myslila, byla bych nespokojena, stal by se mi tak protivným, že bych prosila otce, aby ho už nezval..."</p>
				<p>"Vidíte, slečno, já bych to udělala hned, dříve, než by jej napadlo, aby se zval sám. Udělejte tak... Snad by vás mohl míti rád..."</p>
				<p>"Slečno!"</p>
				<p>"Proto nemusíte se na mne hněvati, že jsem tak řekla bez obalu. Muži jsou již takoví. To poznáte za rok nebo za dva..."</p>
				<p>Po krátkém hovoru zvedla se paní Šíllová a vybídla slečnu dceru k odchodu. Ta šla ráda, poněvadž Mína začala jí povídati o něčem, co ji činilo rozpačitou...</p>
				<p>"Zítra vás očekáváme, paní doktorová, přijďte!"paní Šíllová zvala doktorovou i slečnu.</p>
				<p>Ty slíbily a doprovodily je až na chodbu do přízemí. -</p>
				<p>"Jednala jsi, maminko, ukvapeně," Mína domlouvala matce, když se vrátily do pokoje, "připadalo mi, jako_bys chtěla poručíka haněti. Neměla jsi se ani zmiňovati o něm, nejednala jsi dobře. Vždyť víš, že bych si přála za něho se provdati, že i ty jsi byla šťastna a otec spokojen. Teď tak mluvíš! Což kdyby paní Šíllová někde řekla, že oň nestojíme, že jsi o něm tak a tak mluvila, myslím, že i on by se o tom dověděl a nehleděl se udobřiti. Paní Šíllová neví pravou příčinu, proč jsme se rozešli, ani neví, že zase chci s poručíkem mluviti, všecko mu vysvětliti..."</p>
				<p>"Myslím, že jsem mluvila správně. Hned večer se povídalo ve městě, že přijela Vanda, že jí jel vstříc poručík, že byl na svačině a k večeru teprve od Šíllů odcházel. Také povídala paní kontrolorová, že Šíllovi se přičiní, aby poručík na Vandu si počkal..."</p>
				<p>"Škoda, že neznáš kontrolorovou! Chtěla věděti, co tomu řekneš; chodí-li k nám nebo ne. U Šíllů přišli k tomu náhodou. Vyzvěděla jsem vše od Vandy. Ta vůbec dříve ho ani neznala, jest jí protiven; ba dokázala jsem u ní, že řekne otci, aby ho už nezval. Také z řeči paní Šíllové mohla jsi poznati, že jest uvedena na rozpaky, že skutečně se nenadála od tebe takové rozmluvy. Úplně jí věřím, jako_by pozváním nechtěla ničeho dokázati. Byla šťastna příchodem Vandy, z které opravdu se stala příjemná slečinka, to se jí neupře, a pozvala ho do domu, když dříve pan Šíll pozval ho do kočáru. Bojím se, že nám z toho vzejde nepříjemnost. Byla jsi v řeči ukvapena..."</p>
				<p>"Neměj strachu, Míno! Uvidíme... Snad konečně nebudeš plakati?"</p>
				<p>Mám ho tolik ráda!..." ---</p>
				<p>Paní Šíllová šla po náměstí mlčky. Přemítala o tom, co jí řekla paní doktorová. Je v podezření, že se ucházejí o přízeň poručíkovu pro Vandu! Vždyť je posud dítětem. Mnoho proběhne hlavou, ale rozvahou podobné myšlenky se zaplaší.</p>
				<p>Litovala, proč právě dnes šla s Vandou k doktorové.</p>
				<p>"Jak ti to připadá u doktorů, Vando?" ptala se po chvíli.</p>
				<p>"Paní doktorová měla podivné řeči o poručíkovi a snad byla velice nerada, že byl naším hostem. Snad nám toho nepřála..."</p>
				<p>"V tom není jenom závist, milá holka, - v tom je něco víc..."</p>
				<p>"Nevím, proč tak obě jednaly; nebyla jsem doma, abych si vše vysvětlila..."</p>
				<p>"Mína ti něco říkala?"</p>
				<p>"Ptala se, znala-li jsem dříve poručíka, o čem jsme rozmlouvali, je-li mi sympatickým... a různé otázky mi dávala, že nevěděla jsem proč."</p>
				<p>"A řekla jsi něco určitého?"</p>
				<p>"Co bych řekla?"</p>
				<p>"Neřekla jsi jí, že je ti skutečně sympatický?"</p>
				<p>"Pravila jsem, že je mi protiven, že jsem byla ráda, když odešel..."</p>
				<p>"Tak neměla jsi se o něm vysloviti; byl Míně do nedávná velice blízkým přítelem, měla ho ráda a má snad dosud... Chodil tam a bavil se jenom s ní..."</p>
				<p>"Já to nevěděla, matinko! Proto ty otázky! Snad dobře jsem tak řekla, alespoň bude upokojena, že návštěva jeho svědčila jen otci a tobě... že já... odpusť, mama, já ti to tak nemohu říci, jak mě to napadlo... však ty to jistě tušíš, viď?"</p>
				<p>"No - a kdyby svědčila i tobě... co na tom?" vyklouzlo matce z úst.</p>
				<p>Mína ho má ráda..."</p>
				<p>"Však o něm již úplně pochybuji. On ji asi sotva. Před nedávném se rozešli."</p>
				<p>V duchu paní Šíllová si řekla, že Vanda rozumí již všemu...</p>
				<p>Dále nemluvily a ubíraly se domů. -</p>
				<p>Paní radová byla odpoledne velice mrzuta. Málo s chotěm mluvila. Teprve po svačině rozvázal se jí jazyk, aby srdci svému ulevila. Josef četl ve vedlejším pokoji.</p>
				<p>"Nezdá se ti, že poručík z Trenklerů si myslí na Vandu?" ptala se nesměle.</p>
				<p>Josef řeč zaslechl, zvedl hlavu a díval se vyjeveně ke dveřím pokoje, kde byli jeho rodiče.</p>
				<p>"Zdá se mi, že ano. Ale nedávno jsem slyšel, že povídal cosi o smíření se s Mínou doktorovou. A pak Vanda je posud dítě. Kam pak s tím?"</p>
				<p>"Za rok, za dva bude se moci provdati. Do té doby jistě by poručík počkal a ještě povýšil."</p>
				<p>Josef si opakoval matčina slova a zachvěl se. Tak brzy by se již vdala... a za poručíka? Ó ne, to se nestane. Promluví s Vandou, řekne jí...</p>
				<p>"Vanda nemá na spěch. Je hezká, bude dobře vychována a dostane značné věno," řekl pan rada, "nač tolik spěchu?"</p>
				<p>To Josefa trochu upokojilo.</p>
				<p>"Já si myslila, kdyby náš Josef..."</p>
				<p>"Ženo! Ženo! Co tě to napadlo, je s ní skoro ve stejném věku... Kdy pak bude moci se ženiti... ale, ale, máš podivné myšlenky..."</p>
				<p>Student opatrně vytratil se z pokoje.</p>
				<p>Potkal na chodbě paní Šíllovou se slečnou. Pozdravil a několik slov s nimi promluvil. Odešel do zahrady.</p>
				<p>Paní radová již o tom nemluvila a odešla do kuchyně.</p>
				<p>Pan rada natáhl se na pohovku a řekl si:</p>
				<p>"No, všecko by to mohlo být, vždyť i já jsem si ženušku vystudoval. Snad myslí o Josefovi podobně. Bude-li to musit být, s Pánem Bohem!"</p>
			</div>
			<div type="chapter">
				<p>Pozdě večer slyšeti bylo hudbu, která vyšla vstříc vojsku, již dnes bylo na celodenním cvičení.</p>
				<p>Pan poručík jel na bílém koni po boku svého přítele a vypravoval mu o včerejším dobrodružství.</p>
				<p>"Děvče jako malina. Šestnáct roků. Za rok přijede z Prahy... pak, pak... příteli tě pozvu na svatbu..."</p>
				<p>"A Mína - ?"</p>
				<p>"Což Mína! Provdá se za jiného. Vždyť mi řekla, že jsi jí milejším."</p>
				<p>"Já? K smíchu! Aby tě pozlobila nebo učinila žárlivým."</p>
				<p>"Měli jsme spolu prudký výstup. Nevrátím se k ní..."</p>
				<p>"Pak se pokusím o její přízeň. Přeji ti k Vandě štěstí."</p>
				<p>"Já tobě k Míně."</p>
			</div>
			<div type="chapter">
				<p>Nazejtří odpoledne přišel k Šíllovým poručík. Byl Vandou tak zaujat, že již ani chvíli nemohl neobírati se její bytostí. Ukáže Míně, že je jinde vítanějším, že upoutal k sobě Vandu. Ať poručík Neischl dobude srdce Mínina, on tomu bude rád, alespoň uvidí ji zaopatřenu. To ho upokojovalo.</p>
				<p>Vešel s nastrojenou řečí do salonu. Přivítala ho sama slečna Šíllova, právě hrajíc na piano. Paní byla v zahradě, a pan Šíll v úřadě.</p>
				<p>"Odpustíte mi, slečno, že jsem přišel ve chvíli, kdy nejméně jste mě očekávala," pravil sebevědomě a chopil se její ruky, aby i políbil.</p>
				<p>Vanda se lekla. Přišel... sám... a ona samotná... jak ho přijati?</p>
				<p>"Tatínek není doma, mama je v zahradě. Nebylo by vám libo, pane poručíku, jíti do zahrady?"</p>
				<p>"Nikoli, slečno. Milostpaní zajisté se vrátí okamžitě, i pan Šíll chodívá domů kolem této hodiny, posečkám..."</p>
				<p>"Račte se posadit..."</p>
				<p>Poručík usedl a notoval v hlavě pochod svých myšlenek.</p>
				<p>"Jak se bavíte, slečno, doma?"</p>
				<p>"Velmi dobře, pane poručíku. Hraji, zpívám, vykonávám s matinkou návštěvy, chodím do zahrady, vypravuji a dávám si vypravovati, že mi den plyne jako voda."</p>
				<p>"Hrajete velmi pěkně, slečno, ale zpívati dosud jsem vás neslyšel."</p>
				<p>"Můžete slyšeti. Nemám hlasu vyškoleného, ale dostačí mi..."</p>
				<p>Zasedla k pianu, vyhledala píseň, zahrála a zazpívala. To jí bylo nejlepší příležitostí, aby nemusila s ním hovořiti. Vzpomněla na slova slečny Míny, na slova matčina, a bála se poručíka velice.</p>
				<p>Když přezpívala píseň jednu, zanotovala druhou i třetí. Pak již nezpívala, ale hrála z knihy stranu za stranou, jako_by tu poručíka ani nebylo. Ten byl již netrpěliv; chtěl s ní mluviti, baviti se s ní.</p>
				<p>"Velmi krásně! Velmi krásně!" chválil.</p>
				<p>Ale slečna ani si toho nevšimla.</p>
				<p>"Nebolí vás prsty, slečno?" tázal se.</p>
				<p>Zakroutila hlavou, že nikoli. Hrála dále. Poručík seděl již jako na jehlách. Přál si, aby přestala, chtěl ji za to požádati, ale neměl odvahy.</p>
				<p>"Slečno, chcete zítra se projeti po Labi?"</p>
				<p>Slečna nic. Jakmile otevřel ústa, hrála fortissimo. Hrála s největším zápalem. Když přestal mluviti, hrála slaběji, jakmile začal, přidala síly i rychlosti.</p>
				<p>Poručík přisedl blíže k pianu a hleděl v noty, jako_by jim rozuměl. Pak hleděl na prsty slečny Šíllovy, které po klávesách jen pobíhaly.</p>
				<p>Štěstí, že přišla paní Šíllová.</p>
				<p>"Á, pan poručík z Trenklerů! Buďte mi srdečně vítán. Byla jsem trochu v zahradě. Vandynka baví vás hrou na piano. Ach, ona velice ráda hraje. Zajisté, že jste si toho vyžádal. Ona je dobrá, udělala by pro každého vše, a pro vás... nu... to víte, že také..."</p>
				<p>Vanda špičkou nožky narovnávala koberec, který poručík svým vrtěním uvedl v nelad, a s výrokem matčiným v duchu se nesrovnávala. Však neřekla ničeho.</p>
				<p>Poručík dodal si odvahy. Poznalť, že je velice vítán. Vandě to odpustil. Je posud příliš mladá, ba ona z úst jeho ani nemusí zvěděti, že se do ní zamiloval. O to postará se matka. Láska její k němu dostaví se časem, o tom byl přesvědčen.</p>
				<p>"Jak jste se bavil včera na výletě, pane poručíku?" ptala se paní Šíllová.</p>
				<p>"Ne valně, milostivá paní. Bylo horko, dušno. Věru bych raději se bavil u vás v besídce, v zahradě... Škoda, že jsem nemohl včera zůstati do poslední chvíle..."</p>
				<p>"Škoda. - Snad nepřihodilo by se Vandě..."</p>
				<p>"Lekáte mě, milostivá paní... Slečno, probůh, co se vám přihodilo?"</p>
				<p>"Závrať, pouhá závrať..."</p>
				<p>"Zapotácela se, chudinka, považte si... po vašem odchodu..."</p>
				<p>"Po mém odchodu? Škoda, že jsem nemohl se zdržeti. Jistě nebylo by se to stalo."</p>
				<p>Vanda v duchu mu přisvědčila. Ba nebylo by se to stalo, nebyla by měla příležitost rozmlouvati s Josefem, nebyla by připomenuta na Kvěcha... Snad by Josef byl spokojenější. Nebylo by došlo k tomu, aby si nabídli ono dávné přátelství. Nebyla by musila mu říci později, že to nemožno... On to vycítil, rázem se změnil, nemluvil, což ji činilo roztržitou, slabou.</p>
				<p>Pan Šíll se vrátil z kanceláře. Byl překvapen návštěvou poručíkovou a vítal ho srdečně.</p>
				<p>Paní Šíllová přinesla něco na pohostění. Mluvilo se mnoho, ale nikdo ani slovem nezavadil o návštěvě i její příčině se strany pana poručíka, který tonul blahem. Vždyť rodiče Vandini dávali na jevo, že si toho skoro přejí, aby poručík zůstal v jejich rodině. Podivno, že pan Trenkler hned si činil naděje. Každé slovo ho sílilo a těšilo.</p>
				<p>Dnes i Šíllovi poznali pravou příčinu jeho návštěvy, a oba neříkali nic.</p>
				<p>K večeru se poroučel a znova nabídl Vandě jízdu po řece.</p>
				<p>"Vandynko, když si toho pan poručík přeje, můžeš se projeti..."</p>
				<p>"Půjdeš se mnou?"</p>
				<p>Matka přisvědčila.</p>
				<p>Poručík se rozloučil a odešel spokojen.</p>
			</div>
			<div type="chapter">
				<p>Nazejtří mnoho se mluvilo o poručíkovi Trenklerovi a o slečně Šíllové. Někteří říkali, že z toho bude svatba; ale někteří popírali. Věděli, že dlouhý čas se dvořil slečně Míně, ba doktorova dcera prý dosud si na něho myslí.</p>
				<p>Dověděli se o všem i u doktorů. Doktor přecházel po pokoji a popotahoval dlouhé kníry. Nebylo mu milo, že tak o dceři jeho se mluví. Proto zavolal si Mínu a řekl jí:</p>
				<p>"Míno, víš, co se mluví o poručíkovi?" Přisvědčila hlavou.</p>
				<p>"Neměla jsi tak jednati. Když ti pověděl, co slyšel, měla jsi mu říci, aby hleděl se přesvědčiti; do té doby že čekáš a naň se nehněváš. Však ty jsi se na něho přímo utrhla a řekla, aby přestal k nám choditi. Co mu zbývalo? A pak ty škádlivé řeči! Kdyby tě neměl rád, nechodil by sem, nechtěl by tě, nemluvil by o tom aspoň se mnou. O jeho příteli Neischlovi nemusila jsi tak mluviti, abys ho podráždila. Vidíš, když se ty klepy sehnaly, tvé řeči potvrdily pravdu, že Trenklera budeš míti ráda, pokud nepřijde jiný ženich. V tom jsi chybila. Dnes jest již s Trenklerem konec. A pak myslím, že nebylo dobře veřejně říkati, jako bychom byli snad tomu rádi, když k nám nechodí. Maminka nedává si pozor na jazyk..."</p>
				<p>"Onehdy, když tu byla paní Šíllová s Vandou na návštěvě, maminka také tak se vyjadřovala. Kdož ví, nepovědí-li to poručíkovi?" pravila Mína a slzela.</p>
				<p>Byla oloupena o ženicha skoro svou a matčinou vinou. Již nepochybovala o poručíkovi a jeho nové známosti, svou pak pochovávala. -</p>
				<p>Odpoledne vyšla si s matkou do parku. Matka pletla a Mína četla jí nový román. Zašly si k lávce, která byla ukryta v hustém křoví, jež tvořilo nad ní zelená nebesa, a skýtala pohled na Labe, jehož červená voda mírnila hřející vzduch.</p>
				<p>Když Mína dočetla první kapitolu románu, slyšela kroky a pohvizdování. Obě se utišily. Přiběhl k nim psík a začal štěkati. Mína psa ihned poznala. Byl to Tausig poručíka Neischla.</p>
				<p>"Tausičku! Pojď sem!" zavolala Mína.</p>
				<p>Psík přiblížil se k slečně. Ta ho hladila.</p>
				<p>"Ruku líbám!" salutoval pan Neischl. "Milostivá paní se slečnou vyhledaly si příjemné místečko."</p>
				<p>"Zde jest nám dobře. Vidíme na vodu, na rybky, které každou chvíli na povrch se vymršťují, slunce na nás nemůže, a zdá se mi, že z té vody vane příjemný větříček," hovořila paní doktorová.</p>
				<p>"Byl jste také, pane poručíku, včera na pochodu?" ptala se Mína, aby Neischla zdržela.</p>
				<p>"Musil jsem. Nebylo to příjemno. Teplo jako v peci."</p>
				<p>"Nepřihodilo se nikomu nic?" ptala se paní doktorová.</p>
				<p>"Co by mohlo se státi? Leč, že některý by spadl s koně... Co to čtete, slečno?"</p>
				<p>"Hleďte! To by vás asi nebavilo. Takových románů zažijete sami dost," pravila Mína.</p>
				<p>"Dosud neměl jsem příležitosti! Ani bych nechtěl mnoho románů zažiti. Myslím, že člověk pak je vždy nespokojen..."</p>
				<p>"Jak to myslíte, pane poručíku?" ptala se Mína i paní doktorová.</p>
				<p>"Máte zajisté na mysli různé osudy, příhody a náhody člověka, které zažil v lásce, v povolání, ve všem..."</p>
				<p>"Myslím v lásce..." dodala Mína.</p>
				<p>"Vidíte, slečno, nezažil jsem žádného. Nepřál bych si zažiti jich více než jeden, ale ten končiti by musil svatbou..."</p>
				<p>"Mnozí nejsou vašeho mínění, ani nemají vaší povahy..."</p>
				<p>"Vím, že myslíte při tom na určitou osobu, slečno... Ale hleďme, pan Trenkler se slečnou Šíllovou a její paní matkou na lodičce... Zcela pochopitelno..."</p>
				<p>"Proč?" s velikým neklidem tázala se Mína.</p>
				<p>"Což o tom nevíte?..."</p>
				<p>"Mezi námi řečeno, pane poručíku, já sama známost přetrhla," povídala paní doktorová, "víte, že pan poručík s Mínou se domlouval o jakési klepy, mně to bylo nemilé, ba urazilo mě to, řekla jsem mu, aby hledal štěstí tam, kde mu vše namluvili... To víte... že naše Mína se vdá..."</p>
				<p>"Věřím rád a přisvědčuji, ba chválím vaše jednání, vždyť slečnu panu Trenklerovi záviděli mnozí..."</p>
				<p>"Pane Neischle, znáte se v poklonách..." s uzarděním pravila Mína.</p>
				<p>"Nepravím to, slečno, abych vám lichotil, mluvím pravdu."</p>
				<p>"Dobře. Pak povíte, kdo byli ti mnozí..." řekla Mína.</p>
				<p>"Mezi ně patřím i já, slečno!" s odvahou řekl poručík a hleděl jí přímo do očí.</p>
				<p>To obě dámy velice překvapilo.</p>
				<p>"Čím to dokážete?" tázala se chytře a vypočítavě paní doktorová.</p>
				<p>"Čím? Řeknu-li slečně, že je hodná muže stálého, který z malicherných příčin neodchází od dámy, kterou miloval, který ze vzdoru nevtírá se do srdcí, pro lásku pravou posud uzavřených, kterému jest čest dámy svatou..."</p>
				<p>Paní doktorová vstala, podala mu ruku k políbení a dodala:</p>
				<p>"Jste muž cti... pane poručíku, je-li vám libo, doprovoďte nás k domu. Uznáte, že nemožno vyčkati chvíle, až pan poručík Trenkler tudy s loďkou se mihne..."</p>
				<p>"Činíte mne šťastna, milostivá paní... Jste s tím srozuměna, slečno?"</p>
				<p>"Ano," řekla tiše a přitočila se mu ku pravé straně.</p>
				<p>"Jaké povinnosti, slečno, máte posud k panu Trenklerovi?" tázal se.</p>
				<p>"Pražádné. Vy otevřel jste mi oči, abych lépe viděla a uzavřela proň srdce, které poranil..."</p>
				<p>"Chcete, slečno, na něho zapomenouti? Mohla byste mi podati ruky své, kdyby páni rodiče vaši s vámi se v tom shodovali?"</p>
				<p>"Pane poručíku, to jest příliš mnoho otázek najednou; vyproste si dovolení k návštěvě u mé matky - a pak snad dovedu vám říci - ano!"</p>
				<p>"Smím přijíti, milostivá paní?"</p>
				<p>"Kdy vám libo..." s pohnutím pravila paní doktorová.</p>
				<p>Před domem se poklonil a odešel.</p>
			</div>
			<div type="chapter">
				<p>Prázdniny chýlily se ke konci.</p>
				<p>Mína doktorova zasnoubena byla s poručíkem Neischlem, který vyžádal si, aby zasnoubení zůstalo nějaký čas v tajnosti. Nechtěl, aby přítel jeho Trenkler myslil, že snad byl příčinou onoho výstupu se strany slečny Míny sám. I ona byla tomu velice ráda. Nemohl ji Trenkler viniti z ledabylé lásky, nemohl o ni říci, že mu nebyla dosti nakloněna a proto že se v prvním rozčilení tak rozhodla.</p>
				<p>Ač chtěla u něho lásku spíše zvýšiti, dokázala opaku. Snad Trenkler dříve vzdoroval, snad chtěl Mínu vytrestati. Možná, že chtěl se k ni vrátiti, ale když blíže poznal Vandu, zahořel větší láskou k ní než k Míně.</p>
				<p>Josef byl smuten. Vše viděl a o všem slyšel. Matinka jeho kritisovala vše důkladně a říkala, že to není jen tak. Neměl příležitosti, aby promluvil s Vandou o samotě. Ona po tom netoužila. Bála se, aby jí nevyčítal... Při všech zábavách s poručíkem vzpomínala na Kvěcha...</p>
				<p>Často zahloubala se v myšlenkách na něho tak, že dlouho od ní čekali odpověď. Někdy vůbec neodpověděla, poněvadž otázku přeslechla.</p>
				<p>Na loďku už nešla. Vymlouvala se, že se bojí. I když se zmínil poručík o procházce do blízkého lesa nebo do parku a jinam, vymlouvala se na bolení hlavy neb zubů.</p>
				<p>Poslední čas prázdnin málo vycházela. Jen do zahrady chodívala s matkou a paní radovou. Josef vyhýbal se jim. On by raději chtěl, aby obě matky zůstaly doma.</p>
				<p>Vanda věděla, že se jí vyhýbá, a uznávala, že činí dobře. Snadno by mohlo se státi, že znova přišla by řeč o Kvěchovi, dověděla by se o něm mnoho, truchlila by, on by to poznal a byl by rozčilen. Přála si, by Josef na vše zapomněl... poněvadž ona má v srdci jen Kvěcha...</p>
				<p>Jen kdyby aspoň přišel trochu dříve. Však letos, musil. Měl opravu. Snad ho uvidí a s ním promluví.</p>
				<p>Ale i když byli tu skoro všickni, Kvěcha nespatřila.</p>
				<p>Josef řekl jí jednoho dne na chodbě, že Kvěch opravu udělal, a odběhl.</p>
				<p>Ráda byla by se ho na něco optala; ale již zavřel za sebou dvéře.</p>
				<p>Často vybíhala před dům, často přistupovala k oknům, ale Kvěch nikde. Ona již zítra odjede, již zítra...</p>
				<p>Ač byla skoro již ráda, poněvadž Trenkler stal se jí protivný, přec chtěla by aspoň ještě dva dny doma zůstati. Snad by Kvěcha uviděla, snad by mu mohla říci vše. Nevěděla si rady. Napadlo ji, aby mu dopsala, ale bála se, by dopis její nepřišel v jiné ruce, jako dopis jeho; chtěla ho vyhledati, ale styděla se. Což kdyby ji už nemiloval? Co by mu řekla? Co on jí? Nepsala a v noci nespala...</p>
			</div>
			<div type="chapter">
				<p>Nazejtří bylo již vše připraveno. Zase dostavil se týž kočár, týž kočí a vše. Paní Šíllová byla smutna. I pan Šíll přistoupil k ní a pravil:</p>
				<p>"Všecko uteče, nic netrvá véčně. Však myslím, že na svátky vánoční sám pro tebe přijedu. Tak smutno bylo nám loni o Štědrém večeru, že jsme oba plakali. Buď i letos tak pilna, snad i v tomto roce tě něčím překvapím."</p>
				<p>"Ještě půjdeme k paní doktorové. Musíš se poručit jí a slečně Míně. Pojď hned."</p>
				<p>Šly.</p>
				<p>"Tak loučení, loučení!" zvolala paní doktorová. "Letos bude se slečně loučiti s více osobami."</p>
				<p>"Proč myslíte, milostpaní?" tázala se Vanda.</p>
				<p>"Ale nedělejte se, slečno, jako byste o ničem nevěděla; vždyť to ví celé město..."</p>
				<p>"Myslíte, ctěná přítelkyně, na pana Trenklera?" tázala se Šíllová.</p>
				<p>"Vidíte, že to také víte? Upřímně řečeno... Míno, zaveď slečnu do zadního pokoje a ukaž jí ten krásný dárek... tak, teď jsme samotny... upřímně řečeno, paní Šíllová, já bych to nepodporovala. Vandynka je k šestnácti letům, není k tomu, aby se s ní pán bavil..."</p>
				<p>"Já jsem vždy přítomna, paní doktorová, a nepozoruji, že by z toho mohlo něco býti. Pokládám poručíka za mladšího přítele mého muže..."</p>
				<p>"Já tím nechci nic říci, ani, že snad Mína by si naň myslila. Buďte ujištěna, že Mína naň nepočítá. Takové děvče vdá se vždy... jeden ženich odejde, a jiných deset čeká. Já si gratuluji, že poručík Trenkler nás nenavštěvuje, radím upřímně, bude-li to poručík mysliti do opravdy, abyste se neohlížela na Mínu a vůbec na rodinu naši. Zůstanu vám dále přítelkyni upřímnou, a nikdy nebude mezi námi hněvu..."</p>
				<p>Paní Šíllová cítila se pokořenou a překonanou. Pohlé dla na hodiny a zavolala Vandu, aby se poručila a pomýšlela na odjezd.</p>
				<p>Odešly.</p>
				<p>"Řekla jsem jí to , jak náleží, aby jen braly, pokud udice ve vodě..." řekla paní doktorová a šla po své práci. -</p>
				<p>U Šíllů byl již poručík, aby slečnu doprovodil. Usedli jako předešle. Rozloučení s radovými opět bylo velmi srdečné. Jen Josef podal Vandě ruku a řekl chladně: "Poroučím se, slečno..."</p>
				<p>Nemohl říci více. Vanda slzela a stále se obracela. Paní radová kynula ještě rukou a usmívala se.</p>
				<p>Poručík byl zamyšlen. Málo mluvil a na Vandu hleděl tak pronikavě, že jí to bylo nemylé...</p>
			</div>
			<div type="chapter">
				<p>Na nádraží Vanda plakala. Otec stále í dával rady a napomenutí, ale ani neodpověděla. Pan Šíll byl tím úplně spokojen. Myslil, že Vanda odjíždí nerada z domova, že jí je velice smutno. I on za mládí svého prodělal ony chvíle, kdy je nám tak bolno... kdy odjíždíme od osob nám milých...</p>
				<p>Ani na šepot paní Šíllové Vanda ni okem nepohnula.</p>
				<p>Když mluvil k ní poručík, zvedla hlavu, tvářila se, jako_by měla matce něco říci, obrátila se k ní a tak odmítla rozmluvu jeho.</p>
				<p>Ráda uslyšela hvízdnutí vlaku, ráda se poroučela poručíkovi, ale s rodiči bolno jí bylo se rozloučiti. Objala matku, líbala ji a řekla:</p>
				<p>"Maminko, přijeď brzy do Prahy, budu se těšiti na tebe již od dnešního dne! Přijedeš?"</p>
				<p>"Přijedu, Vandyno, přijedu jistě. Buď zdráva, s Bohem!"</p>
				<p>Vanda loučila se s otcem. Poručík tu stál vojensky a byl mírně nakloněn. Čekal na chvíli, kdy dojde i na něho. Neměl proti tomu ničeho, že byl poslední.</p>
				<p>Když Vanda přijala od otce políbení, pokročila několik kroků rychle k vlaku, pak se otočila k poručíkovi a pravila:</p>
				<p>"Poroučím se... Díky za průvod..."</p>
				<p>Nechtěla podati mu ruky, nechtěla slyšeti jeho slova. Než se vzpamatoval, vstoupila do vlaku a kynula rodičům. Čeho se nejvíce bála, bylo pryč... Matka ještě přistoupila k vozu a něco jí říkala.</p>
				<p>Za několik minut vlak se hnul. Poručík salutoval. Byl v nitru nespokojen. Týral se výčitkou, proč byl tak nejapný, proč nepřipadlo mu na mysl jedinké slovo, jímž by vše napravil. Nechápal ten krátký čas, tu rychlost, s jakou vše se odbylo...</p>
				<p>Do kočáru vstoupil mlčky a usedl proti manželům Šíllovým. Byl zadumán.</p>
				<p>"Pan poručík je ze své míry," pravila paní Šíllová, "i já jsem rozladěna. Vanda všude mi bude scházeti. Nevím, jak dlouho to bez ní vydržím. Brzy pojedu do Prahy..."</p>
				<p>"Dlouho jsem tam nebyl," řekl poručík, "rád bych se do Prahy také podíval. Kdy pojedete, milostpaní?"</p>
				<p>"Snad přísti měsíc."</p>
				<p>"I já mohl bych tou dobou do Prahy jeti..."</p>
				<p>"Zařiďte to tak, abyste jeli spolu..." radil pan Šíll.</p>
				<p>"Těšilo by mě velice," řekl Trenkler a již v duchu se těšil, že Vandu opět spatří, že snad se odhodlá říci jí vše. Proč by jí aspoň nemohl říci, že ji miluje, že si ji chce vzíti, až přijede domů?</p>
				<p>"Kdy pojedu, pane poručíku, ještě vám řeknu. Byla bych tomu velice ráda, kdybyste jel zároveň," řekla paní Šíllová; "snad i Vanda byla by překvapena, a možná i povděčna..."</p>
				<p>"Jak to myslíte, milostivá paní?"</p>
				<p>"Ví, že návštěvy vaše nepatří otci, ani mně." ---</p>
				<p>"Nepochybujete o tom ani vy, milostpaní, ani vy, pane Šílle?"</p>
				<p>"Co mne se týká," řekl pan Šíll, "mohu říci, že právem bych vaše návštěvy mohl vzíti na sebe, poněvadž jsme dobří známí... ale... buďme upřímní... vím, že nenáležejí mně, ale jinému..."</p>
				<p>"Řekněte jiné, pane Šílle... netajím se tím... patří opravdu vaší dceři Vandě. Nechtěl jsem dříve o tom blíže se rozhovořiti, domnívaje se, že se toho brzy domyslíte..."</p>
				<p>"Domyslili jsme se hned, pane poručíku, a netajíme se tím nikterak, že jste nám jako nápadník Vandin velice milý. Co nás se týká, nečiníme překážek, ač Vanda posud je velice mladá a nemusí zvěděti, že mezi námi panuje shoda. O tom doví se, až dospěje," vážně promluvil pan Šíll, a choť jeho přizvukovala. Těšilo ji, že brzy provdá dceru, těšilo ji, že poručík dává přednost Vandě před Mínou... Napadla ji ovšem rozmluva s paní doktorovou, i to, že jí řekla, jako_by jim byl poručík dále cizí, ale pak pohodila hlavou a řekla si, že poručíka ani nevybídla, ani nevolala.</p>
				<p>Ten byl řečí páně Šíllovou velice potěšen. Zapomněl na ledabylé rozloučení se slečnou a oddal se myšlenkám na upřímné vyznání jejich rodičů.</p>
				<p>Jen doba, kdy bude moci vzíti si Vandu, jej strašila. Rok ještě v Praze, a kdo ví, jak dlouho doma. Musí se přiučiti vařit, žehlit a jiné práci, o které na jisto věděl, že paní jeho nebude ji vykonávati. Ale uměti to musí. Dovede poučiti, posouditi.</p>
				<p>S paní Šíllovou pojede jistě, aby s Vandou promluvil. Vanda se mu zalíbila. Ustálil se v myšlence, že Mína nemusí býti jeho, že i jinde najde svůj svět... v ženě mladé, krásné, bohaté...</p>
				<p>Zamlklost poručíkova byla Šíllovým nápadna.</p>
			</div>
			<div type="chapter">
				<p>Paní radová Kranglová setkala se s paní doktorovou. Tato již dávno si přála setkati se s ní, aby z úst jejích slyšela něco o paní Šíllové a dceři Vandě.</p>
				<p>"Bylo vám veselo v domě; paní Šíllová měla doma Vandu, o níž víme, že byla vždy dosti čiperná," začala doktorová.</p>
				<p>"S počátku to ucházelo, ale později Vanda byla nápadně nemluvná a podivná. Víte, že s naším Josefem vyrostla, ale vyhýbala se mu vždy a všude. Pak již málo k nám docházela."</p>
				<p>"Prosím vás, takové děvče, které mělo studenta již tady, když chodilo do školy... poručík darmo tam nechodil..." uštěpačně řekla doktorová.</p>
				<p>"V tom slečnu Šíllovu beru v ochranu. Je pravda, že jako žačka měla ráda studenta, ale což na tom? Bez toho se neobejde žádné děvče tady ve městě. Ostatně ani my nebyly jsme jinačí. Co se týká její známosti s poručíkem, křivdíte jí. Spíše se mi zdá, že mu nepřeje; ba ona se mu často vyhnula, to jsem viděla."</p>
				<p>Paní radová věděla, že poručík chodil dříve s Mínou, věděla, že by ráda s ním opět známost obnovila, věděla, že Vanda skutečně o poručíka nestála, jen její rodiče, kteří dali to i několika neopatrnými slovy na jevo. Také by si přála, aby Vanda do té doby, než Josef její vyvine se v mladíka, jemuž bude slušeti, aby s děvčetem se seznámil, žádné známosti neměla. Byla pro ni nadšena, měla ji velice ráda. Proto tak se vyslovila o poručíkovi, aby doktorová nepozbývala naděje naň pro svou dceru Mínu.</p>
				<p>"Ostatně," pravila doktorová, "ani bych to nedovolila. Vanda je posud velice mladá, proč plésti jí hlavu poručíkem, který není přímo z těch mužů, již mají nárok na charakter."</p>
				<p>To dotklo se paní radové nemile. Rozuměla, že to narážka na to, že Mínu nechal a po čase k Šíllovým se uchýlil.</p>
				<p>"Poručík choval se vždy zdvořile. Ba pochybuji, že by byl měl o tom rozmluvu se Šíllovými a řekl jim, proč je navštěvuje. Vandě asi tím méně. Ostatně, proč by nemohl se baviti? Je sám, nemá známosti... odpusťte, nerada dotýkám se toho... slečna Mína je pevna v úmyslu svém zapomenouti naň... Nedivte se, že poručík chce zapomenouti též."</p>
				<p>"Mína má pevný úmysl, už neobírati se jím!" hrdě pravila doktorová. "Ta není z těch, jež uloveného ženicha všemi desíti drží, aby nepřeběhl k jiné. Ani já nejsem z těch matek, které ve všem hoví nápadníkům svých dcer, které je častují a tím v jakési povinnosti k rodině je udržují. I já jednala rozhodně a řekla panu Trenklerovi, aby hledal štěstí jinde. Mína! Naše Mína! Neupře jí nikdo mnoho těch předností, kterými se odlišuje od děvčat všedních. Ženichů pro ni vždy dosti bude a je!" chlubivě pravila doktorová, myslíc na novou známost Míny s Neischlem, o niž dosud se nemluvilo. Proto tak sebevědomě se vyjadřovala; vědělať, že Mína tím nebude zkrácena. Za poručíka zase poručíka. Jmenuje-li se Neischl nebo Trenkler, na tom nesejde. Neischl je hezký, zrostlý, velice milý a má charakter...</p>
				<p>Paní radová nemohla si vše ani vysvětliti. Tak o svém dítěti nevyjadřovala by se nikdy, ani kdyby vynikalo všemi přednostmi světa. A pak ta odmítavá hrdost! Neměla již chuti do hovoru s doktorovou, která pohlížela na vše tak s vysoká. Ale doktorová začala znova:</p>
				<p>"Nemyslete, paní radová, že ze mne mluví závist. Víte o přátelství našem s paní Šíllovou dávno, přála bych jí i dceři její vše dobré, a nezávidím jim ani poručíka Trenklera. Je přáno každé matce, aby se nedočkala staré panny, kterých tu ve městě až běda. Také právem! Nejdříve děvče se tahá se studentem, léta jí ubíhají, student odjede do Prahy, zapomene na ni, ona se trápí, ale zvykne tomu. Jde zase mezi ten vír města, uloví opět studenta, ale již z vyšší třídy, vodí se s ním rok neb dva - a zase z toho nic. Léta jí ubíhají jako voda v Labi. Pozdě pozná, že studentská láska je prchavá. Namluví si důstojníka, pak jen docela kaprála, zví-li, že je v civilu obchodníkem, úředníkem neb něčím podobným; zvykne tomu životu a bere později za vděk každým. Takový tu mají děvčata konec. Sestárne, omrzí ji svět, je sobě samé nesnesitelna a říká tomu - neštěstí. Ale Míně není báti se takových konců. Proč? ví každý, kdo ji zná. Nač by nám bylo se domlouvati, vymlouvati, doprošovati se. Za poručíka poručík - a když ten ne, jsou tu svobodní professoři, učitelé, úředníci všeho druhu, ba i nezávislí majitelé domů a továren..." dodala hrdě a ohlédla se vůkol.</p>
				<p>Radová byla jako na trní. Rozpovídala se doktorová , jak náleží , a volila k tomu látku tak choulostivou, že radová nemohla ničeho na to říci. Poznala doktorovou jako chlubivou, mluvnou a hrdou paní, která příliš si zakládá na Míně, o níž ovšem se povídalo, že je nejhezčí, nejvzdělanější, nejzábavnější slečnou v celém městě.</p>
				<p>Páni na ni pohlíželi podle toho. Kdykoli se objevila, pozdravována byla všemi. I studenti pozdravovali ji jako z povinnosti. Ona jen se uklonila, neb kývla hlavou. Na koho své oči obrátila, byl šťasten; chlubil se tím mezi svými druhy.</p>
				<p>Toho vědoma si byla Mína. Nezhrdla, jako matka, a v přítomnosti pánů byla vždy velice skromna a ke všem stejně nakloněna. Ač věděla, že má mnoho přátel, přece velice ji rmoutilo, že jí poručík není věren.</p>
				<p>Nikoliv tak matka, která se domnívala, že Mínu provdati musí za každou cenu.</p>
				<p>Paní radová byla ráda, když doktorová ukončila, aby mohla podívat se domů. Litovala, že vůbec se s ní sešla.</p>
			</div>
			<div type="chapter">
				<p>Paní Šíllová za nějaký čas po odjezdě slečny Vandy zašla si na delší hovor k radové. Ta netajila se ani slovem, které s doktorovou vyměnila, a pověděla vše, co od ní slyšela. Paní Šíllová nevěděla, co říci. Ráda by již také se svěřila, že o Vandu říkal jim poručík, ráda by dala paní domácí na jevo svou spokojenost s tím, ale dosud se obávala. Uznala za dobré mlčeti. I paní radová by s největší radostí obnovila staré své i Šíllové přání, aby z Vandy a jejího Josefa byl párek. Ale zdálo se jí, že Šíllová na to zapomněla, že nezazdálo se jí o tom nikdy znova přemýšleti; zvláště tehdy paní radová byla neuspokojena, když Šíllová jí řekla, že Vandu bude vdávati brzy.</p>
				<p>Obě paní rozmlouvaly dlouho. Paní Šíllová svěřila se také, že pojede do Prahy a s ní poručík. Při tom se začervenala. Paní radová si toho všimla, a mrzelo ji, že se v posledním čase paní Šíllová stala málo upřímnou. Vždyť mohla říci ji vše. Proč to tají, když povídá se to všude, když ani poručík se tím netají a říká, že později lidé dovědí se všeho.</p>
				<p>Tuto mlčelivost paní Šíllová měla nakázánu svým mužem. Mohlo by to prý Vandě škoditi, kdyby poručík ji nechal jako Mínu. Této rady paní Šíllová se držela. Když již měla na jazyku své sdělení, vzpomněla si vždy na slova mužova a zavedla hovor jinam.</p>
				<p>Z hovoru toho radová nemohla určitě si vyložiti, myslí-li opravdu u Šíllů na poručíka nebo nikoli. Jen to ji utvrzovalo v domnění, že poručík pojede do Prahy. Zajisté jen k vůli Vandě.</p>
				<p>Ráda by tomu zabránila, ráda by řekla, aby poručíka pro Vandu nechystali, ale nemohla, nesměla...</p>
				<p>Trpěla myšlenkou na Josefa a Vandu víc než dříve, domnívala se, že pro něho taková již nikdy se nenajde. Muži svému nesměla se o tom zmiňovati, vysmál by se jí a řekl by, že pro Josefa Vanda nezůstane na sedmnácti letech státi několik roků.</p>
			</div>
			<div type="chapter">
				<p>Poručík Neischl byl šťasten. Málo sice docházel k Míně, poněvadž si toho přála, ale poznal povahu její velmi záhy. Byl přesvědčen, že k němu nepřilnula ze vzdoru neb koketerie, aby ukázala Trenklerovi, že jí velikou bolest nezpůsobil, ale proto, že poznala jeho lepší povahu. Neischl neznal se v lichotivých léčkách řeči, pověděl vše upřímně a bez obalu, nikdy nezatajil, co se mu nelíbilo, ať na Míně , neb na jiném.</p>
				<p>Byla již řeč o svatbě; proto Mína pilně sama si šila výbavu a málo vycházela. Někteří připočítávali to její známosti s Trenklerem, truchlí prý, trápí se. Naděje na něho již marná. Jiní jí toho přáli. Byly to po většině jen slečny a jich maminky, které ji záviděly krásu a vzdělání.</p>
				<p>Poručík Neischl měl příležitost tyto řeči poslouchati, usmíval se potutelně a mlčel. Uměl výborně se přetvařovati, že mu uvěřili. Mína byla tomu ráda a říkala, že je nejlépe, když se mají dva rádi, aby cizí o tom nevěděl.</p>
				<p>Neischl se Trenklerovi vyhýbal, a bylo-li mu s ním jednati, vždy se vymluvil na neodkladný odchod. Jeden o druhého se nestarali. - Ač dříve byli dobří přátelé, teď vzájemně si ničeho nesvěřovali...</p>
				<p>Trenklerovi to bylo vhod; vždyť dosud nemohl se pochlubiti, že Vanda jest mu nakloněna.</p>
				<p>Nestaral se proto o svého přítele. Jiných pak se neptal, aby nepřivedl je na nemilé mu řeči. O Míně vůbec nechtěl s nikým hovořiti. Snad ji někteří litují, snad by mu domluvili, toho si nepřál, bylť zaujat pro Vandu, jejíž chování vzbuzovalo v něm tím vášnivější lásku, čím byla chladnější, odmítavější...</p>
				<p>Těšil se na pobyt v Praze. Dovolení vyžádal si na pět dní. Když ten den se přiblížil, zašel k paní Šíllové, byl vesel, pln hovoru a smíchu...</p>
			</div>
			<div type="chapter">
				<p>Když Vanda trávila doma prázdniny, vzpomněla si často, jak dostal se Kvěchův dopis do rukou slečnám v ústavě. Tenkráte ji vyzradila představená, že není v rohu obálky značka, kterou umluvila s rodiči, aby psaní bylo jí bez obavky dodáno. Přemýšlela, jak by si s Kvěchem mohla dopsati. Od ní dopis mohl obdržeti snadno, ale ona psáti se zdráhala. Však poznavši, že rodiče i poručík mají asi týž cíl, lekala se toho velice.</p>
				<p>Často dlouho do noci uvažovala, co dělati, jak se zachovati. Napadlo ji, aby napodobila ruku matčinu, aby označila roh obálky onou značkou, kterou každé psaní bylo opatřeno, aby onu obálku s adressou zaslala Kvěchovi a napsala mu, proč tak činí.</p>
				<p>Nazejtři úmysl svůj prováděla. Nalezla maminčin dopis, vzala obálku a dříve na papíře učila se napodobovati ruku matčinu. Když se jí zdálo, že nikdo to nepozná, napsala svou adressu na onu obálku, kterou si připravila.</p>
				<p>Do obálky vložila dopis:</p>
				<p>"Milý Bohumile! Je tomu více než rok, kdy jste mi psal do Prahy. Dopis Váš padl do rukou mých učitelek. Měla jsem s tím velikou starost, jak vše dopadne. Četly mi ho kus, dověděla jsem se něco o Vaší osobě a o nehodě, která Vás ve studování potkala. Lituji, že snad já tím jsem vinna. Vždyť jste psal, že je vše příčinou Vaší roztržitosti, Vašeho na mne vzpomínání. Tím, že jsme tak dlouho spolu nemluvili, nezměnilo se ničeho, alespoň ne u mne. Jsem Vám dosud tou, jakou jsem byla dříve. Ráda bych Vám byla vše vysvětlila, ráda s Vámi mluvila, ale nebylo možno. Nebylo by ani nyní, kdybych nepřipadla na myšlenku, napodobiti ruku své matky, označiti obálku znaménkem, podle kterého mé učitelky poznávají, že dopis jest od matky, a dají mi ho bez řeči. Užijte obálky té a snažte se dříve podle toho jinou zhotoviti, abyste mi i druhý dopis poslati mohl. Vše Vám vysvětlím, ke všemu se přiznám. Doufám, že jste zůstal takovým, jakým jsem Vás znala. V Praze by se mi líbilo, ale v ústavě nikoli. Nevím, jak ten rok přebudu. Je mi tu letos velmi smutno. Jsem mořena divnými vzpomínkami na jednu osobu z prázdnin... K vůli té bych snad trápila se tu i déle, kdybych poznala, že od ní nebudu vysvobozena. Zajisté také jste se něco dověděl... Dělám přede všemi hloupou, jako bych nerozuměla. Zatím vím vše. Napište mi toho hodně. Těšiti se bude Vaše Vanda."</p>
				<p>Při psaní tohoto listu slečna Šíllova měla štěstí. Do pracovny nepřišel za tu dobu nikdo. Chovanky byly v zahradě. Když dopis napsala a zalepila, přišla Anna Zemanská. Truchlila letos více. O prázdninách zemřela jí matka. Učitelky ji litovaly, i chovanky k ní byly šetrnější a všelijak ji těšily.</p>
				<p>S tou Vanda nejvíce cítila, té nejvíc pověděla a jí svěřila. I Anna byla k ní upřímná a požalovala si často na vše.</p>
				<p>Když Anna vstoupila, Vandyna rychle uschovala dopis, ale spatřivši, že to ona, vyňala jej a řekla:</p>
				<p>"Myslila jsem, že to učitelka. Hleď, Anno, dopis! Co bych ti zapírala, je pro mého hocha. Mám hocha..." smála se Vanda a psaníčkem vysoko mávala.</p>
				<p>Anna se usmála a mlčela. Bylať starší o dva roky než Vanda; zažila také již milostný románek, k vůli kterému matka se rozstonala, k vůli kterému Anna musila na čas z domu... To bylo pro ni hrozné... a ještě hroznější, když matka z nemoci té zemřela... Však nikomu nemohla říci, jaký byl ten román...</p>
				<p>Odpoledne Vanda šla na vycházku. Do první schránky hodila dopis a odešla. Rychle. Jako_by něco hrozného vykonala.</p>
				<p>Dlouho se neprocházela po Karlově náměstí. Spěchala zase do ústavu. -</p>
				<p>Bohumil Kvěch právě ten den, kdy Vanda ku psaní se odhodlala, přemýšlel, nemohl-li by studovati od půlletí v Praze. Snad přec mohl by někdy s Vandou mluviti a jí říci, že je pevně odhodlán zůstati do smrti svoboden, kdyby se mu vdala.</p>
				<p>Jeho mladá mysl neustále opřádána byla mlhovým obrazem slečny Šíllovy. Přál si milovati ji tak, jak miloval Romeo, onen vzor ideálního milence, jehož litoval pro tragický konec... Byl odkojen četbou milostných novel, byl šťasten, že i on miluje a je milován. Nyní ovšem byla dlouhá pomlčka, dověděl se to i ono, ale pevně doufal ve svůj prospěch, kdyby mohlo se to tak zaříditi, aby se s Vandou aspoň písemně častěji stýkal.</p>
				<p>Nazejtří dostal dopis. Namohl ani uvěřiti, že by byl od Vandy. Četl dvakrát a opět. Pak usedl a odpověděl:</p>
				<p>Drahá Vandyno! Myslil jsem hned, že dopis se dostal do ruky jinému. Nemohlo mě napadnouti, že bys ho přečetla bez odpovědi. Buď upokojena mým prospěchem. Daří se mi dobře. Předsudek professorův jsem potlačil. Nepřestal jsem Tě, drahá Vandyno, milovati, i když vím, že rodiče Ti chtějí dáti poručíka Trenklera za muže. Je toho plné město. Vím, že to neuděláš, poněvadž z dopisu Tvého zřejmá je k němu Tvá nenávist. Co učiníš, budeš-li nucena k tomu sňatku? Pro Boha Tě prosím, mysli na mne, mysli na to, že bez Tebe nebyl by pro mne svět, nechci Ti štěstí kaziti, vím, že vznáší se nade mnou nejistota, že zmocňuje se mne obava, abych nezůstal Tebou v pohrdání, v opuštění, ale pamatuj, že bys nemohla býti šťastna, kdybys vzpomněla na mne. Jsi posud mladá, proč spěchati? Já pak za pět nebo šest roků snad budu hotov. I pak budeš velice mladá, a nebudeš moci si stěžovati na mne nikdy. Toužím po Tobě, pracuji, abych vynikl a Tebe si zasloužil. Na loňský rok zapomínám. Nevyhověl jsem všemu, jak se patřilo. Nyní je jinak. S myšlenkou na Tebe pracuje se mi výtečně, pochopuji vše a snadno se učím. Kdybys mě nechala, zkazila bys mě úplně. Vše bylo by mi ničím. Snad i život... Vím, že to neuděláš, že budeš odkládati, až já budu moci o Tebe požádati. Prosím Tě za to pro Boha. Po druhé chci Ti více psáti. Pozdravuje Tě tisíckrát Tvůj věrný Bohumil Kvěch."</p>
			</div>
			<div type="chapter">
				<p>Ten den, kdy psaníčko Kvěchovo bylo dáno na poštu, vlak unášel paní Šíllovou a poručíka do Prahy. Paní Šíllová byla ve zvláštním naladění. I pan Trenkler. Byl si vědom, že nese do Prahy srdce, přeplněné vřelými city a láskou k Vandě. Rád by si ulevil, rád by srdce své otevřel, aby se mu uvolnilo. Přemýšlel o tom, jak to Vandě říci...</p>
				<p>Matka slečny Šíllovy nerušila poručíka v jeho přemýšlení, vždyť četla v jeho duši tu touhu, aby již mohl s Vandou mluviti.</p>
				<p>Neodhodlala se promluviti. Cítila jeho duševní pohnutí.</p>
				<p>Teprve za nějakou dobu dostavil se klid. Pohlédl na paní Šíllovou, usmál se trochu a kryl zívající ústa...</p>
				<p>"Není mi volně," řekl, "přichází na mne i to protivné..."</p>
				<p>"Snad jsme oba špatně spali."</p>
				<p>"Já velice dobře..."</p>
				<p>"Divím se..."</p>
				<p>"Proč , milostpaní?" otázal se zvědavě.</p>
				<p>"Bývám vždy znepokojována sny, když mám před cestou... a pak vzpomínám při tom na toho, jehož minim navštíviti."</p>
				<p>"Ty chvíle i u mne se dostavují... a musím říci, že se dostavily i dnes v noci...</p>
				<p>"Pak jste nespal -"</p>
				<p>"Přiznávám se, milostpaní. Nespal jsem ani plné dvě hodiny. Nemohl jsem se přemoci."</p>
				<p>"A co toho bylo příčinou?"</p>
				<p>"Velmi snadno vám, milostivá paní, uhodnouti. Proč jedu vlastně do Prahy? Vy to víte a zařídíte jistě tak, abych se slečnou mohl mluviti. Mohu si těšiti, milostpaní?"</p>
				<p>"Zajisté poznal jste již dříve mou náklonnost k vám, abyste v pomoc mou mohl doufati. Buďte ujištěn, že to bude mou první starostí."</p>
				<p>Poručík chopil se ruky paní Šíllové, políbil ji a řekl:</p>
				<p>"Zůstanu vám vždy vděčen a přičiním se učiniti šťastnou dceru vaši a tím i vás."</p>
				<p>"Záleží mi velice na štěstí mého jediného dítěte, a jsem povděčna vám, jehož uznávám za schopna Vandu učiniti šťastnu... Nyní, pane poručíku, víte snad vše, čeho bylo vám třeba věděti s mé strany. Ujišťuji vás, že mluvím ze srdce i svého manžela, který beztoho vám dávno řekl své mínění o vás. Zůstaňte takový vždy... Budu vám oběma dobrou matkou... Odpusťte, že nad míru jsem k vám upřímná; jsem matkou Vandinou a hluboce bych cítila její bol a ponížení, jako cítím vše, co ji oblažuje..."</p>
				<p>Poručík byl pohnut a znova rozechvěn.</p>
			</div>
			<div type="chapter">
				<p>Byli v Praze.</p>
				<p>Mlčky paní Šíllová vedla poručíka k ústavu. Když došli onoho domu, zazvonila.</p>
				<p>Poručík sáhl si na obličej, zakroutil kníry a s tlukoucím srdcem se tázal:</p>
				<p>"Kde na milostpaní mohu čekati?"</p>
				<p>"Což nepůjdete se mnou?"</p>
				<p>"Myslím, že bude lépe připraviti Vandynku na mou přítomnost. Snad byla by před ostatními uvedena v rozpaky... a pak, kdo ví, bylo-li by to vhod učitelkám a představené..."</p>
				<p>"Ohlásím vás."</p>
				<p>Domovnice otevřela dvéře a srdečně vítala Šíllovou. Věděla, že zase obdrží něco od dobré a hodné paní, aby Vandyně byla k službám.</p>
				<p>"Oznamte naši návštěvu slečně představené, my zatím počkáme ve vašem bytě..."</p>
				<p>Představená za chvíli sešla dolů a paní Šíllovou srdečně vítala.</p>
				<p>"Pan Trenkler z Trenklerů, poručík a přítel našeho domu," představovala jej ředitelce ústavu, která se uklonila, nemálo překvapena. Návštěvy takové se nenadála. Domovnice oznámila jen příjezd paní Šíllové, o poručíkovi se nezmínila a spěchala do pracovny, aby to oznámila Vandě. Ta se zvedla, poprosila slečnu Reitmayerovu za dovolenou a spěchala matce vstříc. Již na schodech volala:</p>
				<p>"Matinko! Matinko!"</p>
				<p>Když seběhla a uzřela poručíka, zarazila se a ztichla.</p>
				<p>"Buď mi vítána," řekla nápadně tiše a uklonila se mlčky na pozdrav poručíkův. Nálada její byla úplně zkažena.</p>
				<p>Poručíkovi zdálo se nutným, aby v přítomnosti představné si tak počínala, on jí v tom okamžiku odpustil a těšil se pohledem na celý její zjev. Když chtěl se poroučeti a vyžádal si místo, kde by mohl posečkati, představená nejevila nejmenší ochoty, pozvati ho dále. Byla tomu skoro ráda, když paní Šíllová srozuměla, že nebylo by jí vhod, aby zůstal, a řekla mu místo a čas k sejití. Neočekával, že by mohl býti přijat tak chladně.</p>
				<p>Bloudil chvíli po ulicích, zašel do kavárny, do hotelu, pojedl, ač neměl hlad, pil, ač neměl žízeň. Chvílemi díval se na hodinky, počítal každou minutu, přehlédl všechny noviny. Nečetl, nemyslil. Přál by si, aby paní Šíllová již tu byla. Očekával na jisto i Vandu.</p>
				<p>Konečně se dočkal. Určená hodina padla. Vyšel ve stranu k ústavu. Doufal, že obě potká, že Vandu uvidí.</p>
				<p>Po malé půlhodince paní Šíllová objevila se samotná. Ve tvářích byla velice bleda, chvěla se na celém těle a spěchala k němu rychle.</p>
				<p>"Odpusťte, že dříve jsem nepřišla. Nebylo možno..."</p>
				<p>"Kde je slečna Vanda?" tázal se ustrašeně.</p>
				<p>"Chci vám říci... Však ne... až později... pane poručíku, nehněvejte se na mne; já za ni nemohu..." pravila souvisle.</p>
				<p>"Nerozumím vám, milostpaní. Což se něco přihodilo?"</p>
				<p>"Nikoli. Ostatně pojďte do ústavu, snad Vanda bude již přistrojena. Představená slíbila mi, že ji vybídne..."</p>
				<p>"Nechtěla jíti?"</p>
				<p>"Nedivte se. Bojí se, aby si nemyslily, že jste jejím milencem," a dala se zpět k ústavu. Poručík šel za ní. Než došla k domu, Vanda již stála na chodníku.</p>
				<p>"Tak přec, Vandynko! Ó, já věděla, že překonáš obavu před domněnkou svých učitelek a spoluchovanek. Pojď! - Pane poručíku, jste spokojen?"</p>
				<p>"Nad míru. Díky, milostpaní... Slečna přijala mé tak chladně u přítomnosti představené; zajisté, že vládne tam duch klášterní, slečno..."</p>
				<p>"Vando, doskočím koupit nějaký dárek... přijdu hned. Procházejte se zde..." pravila paní Šíllová.</p>
				<p>"Půjdu s tebou, matinko," pronesla Vanda.</p>
				<p>"Chci překvapit, nesmíš zvědět, co to bude," odpověděla matka a odešla.</p>
				<p>Vanda byla velice nepokojná. Poručík naklonil se k ní a řekl:</p>
				<p>"Neodpověděla jste mi, slečno, na mé stýskání si..."</p>
				<p>"Jaké?" koketně se otázala Vanda.</p>
				<p>"Pravil jsem, že jste mě chladně přijala."</p>
				<p>"Co jste ode mne očekával?"</p>
				<p>"Vím, že jste u přítomnosti své představené se zachovala podle řádu domácího. Necítíte se povinna nahraditi to?"</p>
				<p>"Jak to mám řici...? Nu, buďte mi vítán v Praze."</p>
				<p>"Ani ruky mi nepodáte, slečno?"</p>
				<p>Podala mu ruky, kterou políbil, než se nadála. Vzdychl tak, že Vandě bylo podivně. Nebránila se, ruku ponechávajíc v ruce jeho. Nemluvil. Chtěl jí říci v této chvíli vše jedním slovem, ale nemohl.</p>
				<p>Namířil, nevěda, kam přijde. Ona s ním.</p>
			</div>
			<div type="chapter">
				<p>Pojednou ocitli se v parku. Bylo tu posud krásně. Vzduch jiný než v ulicích města, poručíkovi dýchalo se volněji. Pohlédl Vandě do očí a stiskl ruku, kterou dosud pevně držel.</p>
				<p>Vanda se vzpamatovala, zastyděla se, že mlčky tak daleko vésti se dala, a obrátila se zpět.</p>
				<p>"Kam chcete jít, slečno?" tázal se.</p>
				<p>"Za matinkou. Bude nás hledati. Nechci, aby dlouho čekala."</p>
				<p>"Milostpaní přeje nám té chvilky, abychom spolu promluvili o samotě... Slečno, víte k vůli komu jsem do Prahy přijel?"</p>
				<p>Vanda nevěděla, co říci. Hned odbýti ho nemínila, bála se, neměla k tomu odvahy.</p>
				<p>"Neodpovídáte, slečno Vando?"</p>
				<p>"Nedovedu," řekla a sklopila zrak. Šla mlčky s ním po pískových cestách a čekala, co dále řekne.</p>
				<p>"Chcete to věděti, slečno Vandynko?"</p>
				<p>"Neříkejte mi tak!" ---</p>
				<p>"Věříte, že jsem přijel k vůli vám?"</p>
				<p>Měla největší chuť vrátiti se k matce, ale poručík jí nedal.</p>
				<p>"Slečno, nejste ráda, že jsem přijel? Já se na vás tolik těšil, tak toužil, vzpomínal a po vás blouznil... Skutečně nejste ráda, slečno Vando?" ptal se smutně.</p>
				<p>"Ráda...? Nevím..."</p>
				<p>"Slečno! Opravdu mi nerozumíte? Což netušíte, že pro vás tolik trpím, že vás miluji?"</p>
				<p>"Pane poručíku!"</p>
				<p>"Pohledem tím, slečno, a hlasem, jakým jste pronesla mé jméno, přivádíte mě v zoufalství. Což mě nemilujete?"</p>
				<p>"Pane poručíku, prosím, abyste mě neobtěžoval těmi řečmi. Chci zpět! Je-li vám libo, doprovoďte mě k matce."</p>
				<p>"Slečno! Netýrejte mě touto odmítavou řečí. Vím, že nemluvíte ze srdce. Milujete mě, řekněte mi to, upokojte mě jedinkým slovem, přiznejte se k těm citům, které by vám tak slušely, řekněte mi, že jste potěšena mým příjezdem... Vy stále mlčíte?"</p>
				<p>"Co říci? Chcete ode mne, co vám dáti nemohu. Neočekávala jsem vyznání vašeho nikdy, protože jsem se domnívala, že porozumíte mé chladnosti k vám. Vše, co bylo vám ode mne snad nemilé, neočekávané, chladné a odmítavé, konala jsem vědomě, abych vám ukázala, že city vaše jsou mi cizí. Jste-li vy ke mně upřímným, budu také. Nemiluji vás a nemohla bych milovati vás nikdy. Odpusťte, že s ničím se netajím. Neznala jsem vás blíže nikdy, neměla jsem příčiny vás hned odsuzovati, ale stal jste se mi nesnesitelným... Nevím proč... Když jsem pak poznala, že rodiče moji vám přejí, že vás zvou v domácnost naši, nenáviděla jsem vás tím více. Porozuměla jsem, jaký cíl máte s rodiči mými, bylo mi nevolno při tom, ráda bych to překazila, ale nemohla jsem se k tomu odhodlati. Ostýchala jsem se říci, že vím, proč k nám přicházíte, aby rodiče nezvěděli, že jsem již dospělá. Pokládali jste mě za dítě, které má zvykati lidem, s kterými mu bude později jednati. To mě uráželo. Trpěla jsem to, ale ve váš neprospěch. Jsem příliš mladá, abych dále vám své přesvědčení o všem podávala, ale již tak silna, bych vyvedla vás z toho, do čeho jste snad jen náhodou vešel... Upřímně řečeno: mohla bych vás i litovati, ale lhostejnost má mi nedovoluje. Ostatně zkuste aspoň poněkud bolest, jakou jest ta, když muž zanechá dívku, kterou miloval, pro kterou byl nadšen, a zašel k jiné, která nejeví proň nejmenší sympatie. Takovou bolest hojí slečna Mína, pane poručíku...! Poznal jste, že pozoruji vše, že mi není lhostejno, jak kdo jedná. Nemohla bych vás ctíti, vraťte se ke slečně Míně, pak aspoň dovedu si vás vážiti jako muže charakterního... Teď víte vše. Navraťme se k matce. Pojďte!"</p>
				<p>Poručík se nehýbal. Celou řeč slečny Šíllovy vyslechl mlčky. Každé slovo vnikalo mu až ke kosti. Byl pokořen, zahanben a zdrcen. To nebyla Vanda, kterou znal, to byla žena chladného pohrdání.</p>
				<p>"Slečno, jsem zničen... S nejrůžovějšími nadějemi jsem spěchal vám říci, co dosti dlouho jsem skrýval, a vy jste mě tak přijala. Nemilujete mě opravdu?"</p>
				<p>"Nemiluji, pane poručíku," řekla a hleděla k zemi.</p>
				<p>"Mám doufati, že se rozmyslíte, že nabudete o mně jiného úsudku?"</p>
				<p>"Nedoufejte!"</p>
				<p>"Jste ukrutna, slečno!... Přeji vám, abyste byla v lásce šťastna, abyste nikdy nezažila mých muk..."</p>
				<p>"Muka ta způsobí mi muž vašeho charakteru. Navraťte se k Míně a dokažte, že máte srdce. Trvám na svém. Pojďte k matce."</p>
				<p>Šel...</p>
				<p>Došel s ní až k ústavu. Mlčky. -</p>
				<p>Paní Šíllová koupila pro Vandu dárek a vyšla z krámu. Ráda viděla, že poručík s Vandou na ni nečekali, že poručíkovi se podařilo Vandu přemluviti. Nezůstala na ulici, ani neprohlížela vyložené věci ve výkladních skříních, zašla do ústavu, aby mohla se dověděti o Vandě nějakých zpráv.</p>
				<p>Představená zvala ji do svého pokoje. I ostatní slečny byly přítomny.</p>
				<p>Když chvíli seděly, zaťukala domovnice a vstoupila do pokoje.</p>
				<p>"Dnešní pošta," řekla a podávala dopisy, korrespondeční lístky, poukázky a nákladní listy slečně Schvarzové, která měla na starosti poštu ústavu. Přebírala se v tom chvíli, pojednou se zarazila.</p>
				<p>"Dopis pro slečnu Vandu. Psán rukou milostpaní, poznám písmo hned. Zajisté milostivá paní oznamuje příchod svůj do Prahy. Dopis někde se zdržel, a ráčila jste přijeti dříve než psaní..."</p>
				<p>Paní Šíllová byla překvapena. "Dopis? Mou rukou psaný? Není možno. Poslední zaslala jsem před čtrnácti dny, Vanda jej obdržela, vždyť také naň odpověděla. To není možno..." Tyto myšlenky prolétly hlavou paní Šíllové.</p>
				<p>"Vezmu ho zpět," řekla a brala třesoucí se rukou psaní do ruky. Pohlédla na ně, a skutečně její ruka... ale ta pečeť... to není mužovo razítko... B. K... Není možno aby byl dopis od ní, od matky. Žádného neposlala. Byla si toho určitě vědoma... ale přece... to je její ruka, pak znaménko v rohu obálky; ale není možno, vždyť takovou obálku nikdy neměla. Byla neklidna, neslyšela ničeho z rozmluvy slečen, nedávala jim odpovědi, jen kývala hlavou. Jedna pohlížela na druhou, představená vyvalovala velké své oči a přála si dopis ten míti v rukou. O, však by poznala, dověděla by se o všem pojednou.</p>
				<p>Hovor utichl, slečny byly již netrpělivy.</p>
				<p>"Slečno Reitmeyerova, přála bych si, abyste šla dohlédnout k chovankám, zdá se mi, že jsou velmi vesely," vybídla tuto.</p>
				<p>Slečna byla velice ráda, že ze situace té mohla vyváznouti.</p>
				<p>I druhé dvě slečny se vzdálily. Zůstala jen paní Šíllová s představenou, která také se omluvila, že hned se vrátí...</p>
				<p>Paní Šíllová byla samotna. Roztrhla obálku a hleděla ustrašeně na úhledné písmo, kterým poset byl lístek se zlatou ořízkou. Pohlédla dolů na druhou stranu... Pro milostivé nebe! Bohumil Kvěch! On! Ten, jenž již loni Vandě dopisy posílal, ten, o němž matka ani už nepřemýšlela! Student z gymnasia ve městě! O, ten podvod! Napodobená ruka! Vando! Taková jsi? - Co pak jí píše? Rozechvěna dala se do čtení. Nemohla tomu věřiti, a přece, tady jest vše černé na bílém...</p>
				<p>Vanda vešla do pokoje... Ulekla se. Matka držela v pokleslých rukou dopis, stála jako socha a hleděla k zemi.</p>
				<p>"Co je ti, matinko? Jsi tak smutna; spěchala jsem k tobě... mám tě tak ráda. Něco se ti přihodilo?"</p>
				<p>"Nic," řekla paní Šíllová a dopis strčila do kapsy. Vanda poznala dopis, chvěla se bázní a studem.</p>
				<p>"Mluvila jsi s poručíkem?"</p>
				<p>"Mluvila. Odjede nejbližším vlakem. Prosí tě za odpuštění, že déle nemůže se zdržeti. Přeješ-li si s ním ještě mluviti, čeká na tebe v umluvené kavárně."</p>
				<p>Paní Šíllová byla překvapena. V tom něco je, má příčinu, - snad Vanda, ona, která si dopisuje s Kvěchem.</p>
				<p>"Řekl ti něco, Vando?"</p>
				<p>"Pověděl mi toho mnoho. Jsem nešťastna; raději kdybych byla ani nevyšla."</p>
				<p>"Jsem s tebou nespokojena, Vando, však nemohu ti nyní říci ani slova. Dnes přišel v srdce mé první zármutek, jejž působíš mi ty... ty..."</p>
				<p>"Já, maminko? Opravdu nevím, co by tě mohlo pohnouti k slzám. Neplač, maminko, prosím tě."</p>
				<p>"Nech mě, nech... vím, proč pláču... dovíš se o tom také."</p>
				<p>"Odstrkuješ mě od sebe, matinko; prosím tě, pověz mi, co mám dělati?"</p>
				<p>"Jistě jsi poručíka urazila a zarmoutila."</p>
				<p>"Proto pláčeš?"</p>
				<p>"Mám pravdu? Tys ho skutečně pohněvala?"</p>
				<p>"Proč bych ti lhala, matinko; uhodla jsi. Tys věděla, proč sem jede. Proč pak jsi tomu nezabránila, proč jsi mi neřekla dříve, že na něco podobného všichni pomýšlíte, bývala bych už dávno řekla své mínění, učinila bych tomu konec."</p>
				<p>"Konec!" zoufale pronesla paní Šíllová.</p>
				<p>"Opravdu myslíš, že bych mohla míti Trenklera ráda? Odpusť, že ti to tak říkám, nedovedu se jinak vyjádřiti... proč chcete, abych byla jeho?... Ó , vím, matinko, ty chceš mě provdati, jak přijdu z Prahy. Já nechci, nebudu se již vdávati; proč ti to tak musím říci, stydím se o tom mluviti."</p>
				<p>"Stydíš se přede mnou, před jiným se nestydíš..."</p>
				<p>Vanda nepromluvila.</p>
				<p>"Co jsi mu řekla?"</p>
				<p>"Že nikdy nebudu jeho, že ho nenávidím, že je mi protivný..."</p>
				<p>"Proto jsi na vychování, abys hrubě se vyjadřovala," řekla matka hněvivě a obrátila se. "Myslíš na tom trvati?"</p>
				<p>"Matinko! Zlatá matinko! Chceš, abych byla nespokojena? Přeješ si toho. Ó, má matko!" --</p>
			</div>
			<div type="chapter">
				<p>Poručík Trenkler seděl v rohu kupé druhé třídy. Byl bledý, kalné oko hledělo do dálky otevřeným oknem. Odnášel si z Prahy nespokojenost, zoufalost, vnitřní bol. Vše mu táhlo hlavou.</p>
				<p>Pro hloupost opustil Mínu. Chtěl vzdorovati, myslil, že vše se napraví, myslil na opětné shledání s Mínou... ale maně přijde ke krásnému poupěti, k slečně Šíllové... je zván do domu, baví se, zapomíná na Mínu, a nové plány v mysli své podporuje. Hoví okamžitým nápadům, vzdorovitosti, pánovitosti, marnivosti a ješitnosti. Byl ukrutný, bezohledný. Ani ho nenapadlo, aby vžil se v duši slečny doktorovy, která mu řekla, aby hledal štěstí jinde... Jak mohlo se státi, že úplně na ni chtěl zapomenouti? Což Vanda skutečně je zjevem okouzlujícím? Je. Chtěl ukázati Míně, kterak je vzácný, milý. Uchvátí srdce té krásné dívky, která dosud nemilovala. Poznal, že rodiče její tomu přejí, jemu lichotí, zvou ho na hostiny, na výlety a procházky...</p>
				<p>Opravdu Vanda je ve všem výtečnější. Rodiče milejší než rodiče Mínini... Proč se vraceti k ní? Nevrátím se, myslil si... Vždyť ani ostatní neberou si hned onu, kterou si poprvé zamilovali...</p>
				<p>Ale ten zmatek! Miloval Vandu, ctil ji, přijel jí to říci, domníval se, že láska jeho bude opětována... A ona jej nemiluje, řekla mu to tak jasně, jistě, hrdě, že nemožno, pokusiti se o její uzavřené a tvrdé srdce, podruhé je potrestán... Zasluhuje toho. Zapomněl na sliby, jež dal slečně Míně, zapomněl na své slovo, přiklonil se k Vandě, k té hrdé, mladé, odmítavé bytosti, která ho pokořila, snížila. Je jí špatný; tak souditi mohl z výroků: Nenávidím vás, jste mi nesnesitelný, dokažte, že máte charakter... Ano, ukáže jí, že má charakter! ---</p>
				<p>"Míno! Dobrá Míno! Konec tvým žalům, tvému bolnému na mne vzpomínání. Navrátím se k tobě, tisíckrát více budu tě milovat, vím, že jsi toho hodná, že jsi mě milovala! O, proč jsem zašel k tomu hezkému dítěti... Ano, dítě je ta Vanda, a já ji zbožňoval, já se jí vyznal, svěřil, srdce otevřel, žebronil o jediné příjemné slovo... Kéž bych ji už nikdy nespatřil!" ---</p>
				<p>Vrátí se k Míně, řekne jí něco na omluvu, ona to ráda uslyší, padne mu do náruči, zapláče, zavzdychá... a bude zase tam, odkud vyšel. Nač třeba mu těchto muk, těch řečí s Vandou, toho vyznání se paní Šíllové, také jemu, Šíllovi, kterého teď nenáviděl proto, že byl vším vinen, poněvadž ho zval! Vyhne se jim všem, vyhne se přátelům, známým - jen Míně nikoli!</p>
				<p>Tak lhal si Trenkler ve své samotě, tak vše znova si představoval a nový běh svého života pořádal. Byl zadumán, hleděl k jedinému místu na podlaze.</p>
			</div>
			<div type="chapter">
				<p>Když paní Šíllová z Prahy přijela a oznámila vše manželovi, poručík pozván byl jednoho odpoledne na návštěvu. Pan Šíll všelijak Vandu vymlouval, prosil poručíka, aby Vandě ve zlé ničeho nevykládal, a chce-li, aby vyčkal, až naskytne se k tomu vhodná příležitost. Doufal, že Vanda bude jednati jinak. Opravdu pan Šíll skoro se styděl, když si vše rozvážil. Nebylo dobře, že všichni tak jednali s děvčetem, které vzdělání v ústavě dosud neukončilo.</p>
				<p>Poručík jevil nápadnou chladnost, tvářil se, jako_by o Vandu ani nebyl nikdy stál, odbyl pana Šílla vždy jedním slovem a provázel je flegmatickým mávnutím pravé ruky.</p>
				<p>To ovšem nebylo vhod ani paní Šíllové, ani panu Šíllovi.</p>
				<p>Poručík dlouho se nezdržel. Neměl již stání. S chladným: "Zapomeňme na vše, byly to hlouposti," odcházel, poroučeje se.</p>
				<p>Paní Šíllová si oddychla. Paní doktorová měla pravdu, když řekla o poručíkovi, že nemá charakter. Nemělť podle paní Šíllové ani srdce. Řekla si, že není ani hoden lásky dcery její; kdyby ji miloval, nedal by se tak snadno odbýti.</p>
				<p>Když pan Šíll se zadumal, vymluvila mu to , jak náleží -</p>
				<p>Z chování paní Šíllové radová hned poznala, že není u nich vše v pořádku. Když ani poručíka neviděla, aby tam šel, napadlo jí, že tím snad vinen. Domněnku její potvrdila zpráva pana rady, jenž z úst poručíkových slyšel, že s ním a s Mínou posud není konec.</p>
				<p>Škádlili ho někteří, že byl v Praze, ale prohodil na to své: "Hlouposti!" a měl na chvíli pokoj.</p>
				<p>Paní Šíllová o dopisu studenta Kvěcha muži svému ani se nezmínila. Darmo by mu činila starosti. Domnívala se, že Vanda přijde do rozumu, že student je v mladistvém kvašení, které přejde. Nepátrala, aby Kvěcha poznala, považujíc vše za věc velmi malichernou. Upokojila se tím, až Vanda nadobro přijede domů, že bude pohlížeti na pány jinak. Proto nebrala věc přísně.</p>
				<p>Probravši se z těžkých myšlenek, zašla k paní radové, aby jí podala zprávu o své návštěvě v Praze. Byla velice hovorna, až bylo paní radové k podivu.</p>
				<p>"Nedovedete si pomysliti, paní radová, jak jsem byla ráda, že poručík dříve odjel. Muže zajímají docela jiné věci než nás ženské. Ostatně nepochopuji, proč jel..."</p>
				<p>"Myslím, že pochopujete velmi dobře; mezi námi řečeno, vím to i já, a uhodl by každý."</p>
				<p>"Snad k vůli Vandě?" zvolala. "Vanda je příliš mladá. Možná, že i poručík na to pomýšlel, že i Vandě něco řekl; ale na to není pomyšlení. On čekati nebude, a my Vandu hned tak vdávati přece nepomýšlíme."</p>
				<p>Paní radová věděla dosti. Dovedla si z těch slov vybrati, čeho potřebovala, vycítila mnoho, co bylo zamlčeno, přidala více, než bylo třeba.</p>
				<p>"Úplně shoduji se s vámi, že pravíte o Vandě, že je mladá. Proč jí kazit svět . Při nejlepším provdání, při vší spokojenosti dostavuje se brzy starost. Však to známe! Přijdou děti, s tím mnohé nepříjemnosti, umírají nebo chudinkové jsou nějak nemocni. Jakou radost má pak taková mladá panička? Matka aby se ustarala..." rozumovala paní radová, myslíc, aby Vanda si počkala na Josefa...</p>
				<p>"Máte pravdu, paní radová... Nebudu Vandu brzy vdávati, nebudu."</p>
				<p>To radová velice ráda uslyšela. Přála by si, aby pro Vandu dlouho žádný se nenašel, aspoň pokud Josef nebude ve studiích a ve věku tak daleko, by mohl s Vandou učiniti si známost. -</p>
				<p>Nazejtří setkala se náhodou s paní doktorovou v obchodě střižným zbožím. Paní doktorová kupovala různé věci pro Mínu.</p>
				<p>Když obě vyšly z obchodu, měly na mysli totéž - pana Trenklera.</p>
				<p>"Tak, co je u vás v domě? Jak u Šíllů?" vyzvídala.</p>
				<p>"Vše v obvyklém pořádku. Vanda jim nadělala trochu vrtochů..." nadhodila paní radová, "ale nevím toho základ."</p>
				<p>"Snad k vůli poručíkovi?"</p>
				<p>"Sotva. Paní Šíllová nebude Vandu brzy vdávat. Poručík sotva na to myslil; spíše bych řekla, že se přihodilo něco v Praze," zalhala si paní radová, jež nevěděla, jak vymluviti ono: Vanda jim trochu vrtochů nadělala. Mrzela se, že jí to tak uklouzlo.</p>
				<p>"Dochází tam poručík?" ještě se ptala.</p>
				<p>"Již nedochází. Onehdy tam byl posledně, jak z Prahy přijel; naše služky povídaly, že pan Šíll dlouho něco mluvil. Poručík prý mlčel... Aby byl tak něco vyvedl..."</p>
				<p>"Dobře tak poručíkovi! Ať zkusí; však Mínu tenkráte dosti zarmoutil, pravím to vám první, svěřuji se vám, když vše již zase je v pořádku," významně řekla doktorová a poručila se.</p>
			</div>
			<div type="chapter">
				<p>Brzy proskakovala městem zpráva, že Neischl darmo nedocházel k doktorovým, že již dlouhý čas zasnouben je se slečnou Mínou. Někteří tomu nechtěli věřiti, jiní si toho málo všimli." Jen poručík Trenkler dosud nedověděl se o ničem. Bylť v posledním čase velice zadumán, do hostince málo docházel a s druhy velmi málo se dával do hovoru. Čítal doma noviny, které mu sluha z hostince a z pošty donášel. V poslední době přinášíval mu i oběd do bytu.</p>
				<p>Poručík Neischl se mu vyhýbal.</p>
				<p>Paní radové vysvětlila se ona hrdost paní doktorové a sebevědomí při nedávné rozmluvě brzo. Bylo jí snadno říci, že Mína úplně vypustila Trenklera ze srdce, majíc náhradu v Neischlovi. Také přání doktorové, aby poručík zakoušel, uznávala za zcela odůvodněné tím, že mu přeje, aby i on něčeho podobného zažil. Vědělať paní doktorová i Mína, že Trenkler s Vandou to myslí vážně; vždyť chlubil se tím Neischlovi, který mu přál štěstí. Poručík Neischl pověděl vše. Věděla, že Vanda není mu nakloněna, že poslechla Mínu, když jí tenkráte něco nadhodila. Řekla to ovšem tenkráte ve svůj prospěch. ---</p>
				<p>Poručík Trenkler přemýšlel, jak by promluvil s Mínou. Ať připadl na to či na ono, nebylo lze nic provésti. Aspoň kdyby Mína vycházela! Což kdyby jí napsal dopis, aby jí nabídl smír a svou ruku?</p>
				<p>Když chvíli chodil po pokoji, usedl na pohovku, položil hlavu na měkký polštář a zakryl oči oběma rukama.</p>
				<p>"Hrozno!" vzkřikl po několika minutách. Nejraději by utekl... daleko... v lesy, kde by nikým nebyl viděn.</p>
				<p>Všickni lidé věděli, že Vanda ho odbyla... Věděli to, jinak by se mu tak nepošklebovali!</p>
				<p>Vpravdě nevěděli o ničem. Více divili se tomu, když z úst jeho bylo jim slyšeti, že s ním a s Mínou není konec. A také není, a není... to říkal si neustále. Dojde k ní, řekne jí vše, vysvětlí... ó, jak bude zase šťasten a spokojen. Proč jen ji opustil?</p>
				<p>Když vojín, jenž mu posluhoval, vstoupil do pokoje a tázal se, čeho poručík si přeje, obořil se na něho:</p>
				<p>"Nech mě! Jdi!"</p>
				<p>Ale vojín za hodinu musil přijíti opět. Přísně měl nařízeno, aby každou, hodinu přišel a zeptal se.</p>
				<p>Poručík bezpochyby na to zapomněl, neboť když vojín znova vstupoval do pokoje, zmocnila se poručíka taková zlost, že hnal se po něm a křičel :</p>
				<p>"Jdi mi z očí! Ještě ty přicházej dívat se na mé zoufání! Pošklebuj se mi za dveřmi, jako všechny obludy v městě!"</p>
				<p>Bouchl dveřmi. Vojín vyběhl z domu a hleděl ke dveřím. Když tyto se neotvíraly, vrátil se a usedl v předsíni. Uvažoval o počínání svého pána a připadl na myšlenku, že snad Praha mu zmátla hlavu. Alespoň věděl, že od té chvíle poručík je úplně změněn, že nevychází než večer do parku, že musí mu býti v patách, že posílá ho napřed, aby zvěděl, koho má potkati, kdo sedí na lávkách. Když oznámil, že nikdo, poručík šel klidně v před; oznámil-li, že někdo jde, rychle se vrátil. Toto počínání poručíkovo sluha nemohl si vysvětliti. Někdy litoval poručíka, někdy naň měl velikou zlost, zvláště teď, kdy sápal se po něm jako po lotrovi, který udělal něco hrozného. Co mu bylo po jeho starostech!</p>
				<p>Tak myslil si vojín a usedl u okna, které vedlo na ulici. Díval se jím pro ukrácení času. Naslouchal, co se děje v pokoji poručíkově. Bylo tam ticho.</p>
				<p>"Míno! Má Míno drahá!" volal poručík.</p>
				<p>Vojáček se zachvěl a napjatě poslouchal.</p>
				<p>"Volá na Mínu," řekl si sluha, "to zajisté je jeho milenka. Chudák! Copak mám říkati já? Tři léta budu musit čekat. Proč nevzali mě aspoň v první třídě, mohl jsem býti doma..."</p>
				<p>Byl to nováček; nedávno dán byl k posluze poručíkovi z Trenklerů, protože byl řádný a o zevnějšek svůj velice dbalý. Nevěděl, že poručík byl zamilován do Míny a že ji nechal.</p>
				<p>Po chvíli poručík se utišil, otevřel dvéře a řekl: "Jsi tady?"</p>
				<p>"Poslušně hlásím, že jsem!" salutoval vojáček a postavil se jako strunka.</p>
				<p>"Čisté boty chci! Přetři knoflíky u kabátu a vše uved do pořádku!"</p>
				<p>Udělal dle rozkazu. Poručík se přistrojil, natáhl nové rukavičky, nakroutil vousy a vyšel do města. Přímo do domu doktorova.</p>
				<p>Chvějící se rukou zazvonil u dveří. Rychle přiběhla služka, aby otevřela.</p>
				<p>Poručík šel po schodech velice pomalu. Krok jeho byl jistý. Odhodlal se navštíviti Mínu po nesnesitelném bolu srdce svého.</p>
				<p>Zaklepal.</p>
				<p>Z pokoje ozval se hlas paní doktorové. Když poručík vstoupil, klesly jí ruce, upřela naň oči a zachytila se stolu.</p>
				<p>"Má poklona, milostpaní!" pronesl.</p>
				<p>"Co přinášíte -?"</p>
				<p>"Musím mluviti se slečnou, milostivá paní."</p>
				<p>"Nevím, mohu-li ji vytrhovati. Snad abyste přišel později, je-li to ovšem nutno; jinak mohl byste snad se ušetřiti..."</p>
				<p>"Milostpaní mluví se mnou nezvykle. Přišel jsem, abych napravil, čím ani já, ani slečna nebyla vinna."</p>
				<p>"Pane poručíku, nerozumím vám a nepřeji si, abych mnoho musila o slovech vašich uvažovati. Pokládám to za obtěžování."</p>
				<p>"Milostivá paní!"</p>
				<p>"Ano, za obtěžování," hrdě řekla paní doktorová a popošla k oknu.</p>
				<p>"Slečna přijala snad návštěvu, že pravila jste cosi o vytrhování?" ptal se polekaně.</p>
				<p>"Mohla bych říci, že nezasluhujete ani té naší upřímnosti, abych řekla, proč nerada bych Mínu vytrhovala; ale myslím, že dověděl byste se toho zítra také, proto oznámím jí váš příchod. Prosím, račte do salonu."</p>
				<p>Poručík byl zdrcen.</p>
				<p>Paní doktorová otevřela. Poručík zbledl. Seděla tu slečna Mína s poručíkem Neischlem.</p>
				<p>"Pan poručík Trenkler přeje si s tebou mluviti, Míno," řekla paní doktorová a odešla.</p>
				<p>"Má poklona, slečno... Na zdar, příteli!"</p>
				<p>Bylo ticho. Nevěděl, co říci dále. Ani ve snu ho nenapadlo, že by setkal se tu s přítelem Neischlem. Hlavou projela mu hrozná myšlenka. Neischl jest jeho sok... usmíval se tak roztouženě na Mínu, když právě on do salonu vkročil. Přímo ho ohromilo, když viděl, jak Neischl pustil ručku slečny Míny ze své a povstal.</p>
				<p>Mlčení a ticho bylo pro všechny mukou.</p>
				<p>"Posaďte se, pane z Trenklerů. Dávno jsem vás neviděla. Velice jste se změnil. Nejste nemocen? Pan Neischl za to je velice zdráv, sluší mu to nad míru, těším se tím," řekla Mína a přistavovala židli ke stolu.</p>
				<p>"Rád bych s vámi, slečno, několik slov promluvil o samotě. Pan Neischl snad odpustí..."</p>
				<p>"Již tu jsem dlouho, Míno, zařídím něco pro sebe na poště. Odpusť, že odcházím. Buď zdráva a bav se dobře!" podal jí ruku a její políbil. "Na zdar, příteli!"</p>
				<p>Když šel pokojem, paní doktorová zastavila ho a pravila:</p>
				<p>"Nemyslíte, že pan Trenkler dělá pokání?"</p>
				<p>"Nepochybuji o pravdě vaší domněnky, milostivá paní. Uvidíme. Myslím, že nemusím míti obavu."</p>
				<p>Paní doktorová se uklonila a usmála se naň laskavě.</p>
				<p>V pokoji dosud bylo ticho. Po chvíli ozval se hlas poručíkův i slečny Míny.</p>
				<p>"Slečno, přišel jsem, abych vám podal ruku ke smíření. Již déle nemohl jsem to snášeti. Prosím vás - prosím tě, Míno, zapomeňme na vše. Buďme si zase tím, čím jsme si byli dosud... Ty mlčíš?"</p>
				<p>"Nevím, co říci. Opustil jste mě, aniž jsem věděla proč. Bolelo mne to velice. Trpěla jsem mnoho. Mně na vzdory počal jste plésti hlavu mladému děvčeti, které ovšem více vás k sobě poutalo; jeť slečna Vanda krásná, uchvátila vás prvním zjevem, kořil jste se jí, ač o vás nestála. Vím to, pane poručíku."</p>
				<p>"Já náhodou uveden byl v její společnost. Míno, přísahám ti, že náhodou."</p>
				<p>"Je mi to jedno... poznala jsem vaši povahu, která už nedovede mě k sobě poutati. S vámi nesmířím se nikdy. Však opravuji se. Chci se smířiti, ale ve smyslu svém. Buďme si známými, ale nebuďme si přátely."</p>
				<p>"Chci ti býti přítelem jediným, chci, abys mi byla již pro vždy vším, Míno."</p>
				<p>"Dávno neuznala jsem vás za svého přítele. Odpadl jste mi od duše, od srdce, které jste tolik rozjízvil. Poznala jsem, že nejste hoden lásky mé, ba, že jste vůbec hoden jí nebyl. Miluji jiného přítele, mám ráda jiného... toho, jenž vyhojil mé srdce."</p>
				<p>"A ten jest-?" tázal se s úžasem pan poručík.</p>
				<p>Ten, jenž právě odešel," řekla Mína.</p>
				<p>"Neischl! Neischl!"</p>
				<p>"Ano. Miluji ho. Poznala jsem v něm muže silného charakteru. Mohutné duše a pravé lásky. Je mužem ryzé cti, pravý důstojník. Vážím si ho velice..."</p>
				<p>"On? Můj přítel?"</p>
				<p>"Přál jste mu štěstí. Vidíte, že přání vaše se vyplnilo."</p>
				<p>"Milujete ho opravdu, slečno?"</p>
				<p>" Vášnivě! Celým srdcem!"...</p>
				<p>"Pak nikdy jste mě nemilovala!"</p>
				<p>Křivdíte mi, pane poručíku! Já vás ctila a milovala...</p>
				<p>"Co činiti? Slečno! Míno! Zde prosím pro Boha, neodmítejte mě, buďte milosrdna, navraťte mi svou lásku, učiním pro vás vše!"</p>
				<p>"Nečiňte mě neklidnou, pane poručíku! Mezi námi je konec."</p>
			</div>
			<div type="chapter">
				<p>Poručík vyběhl ze salonu jako zběsilý. Nedal s "Bohem" ani Míně, ani paní doktorové, která všechna vyděšena běžela do pokoje za Mínou, jež klesla na pohovku a přikryla si oči.</p>
				<p>"Míno! Co se stalo? Jakou ti přinesl zprávu? Jsi rozechvěna a na smrt bleda. Prchal mimo mne jako šilený, se schodů šel rychle. Mluv, mluv!"</p>
				<p>"Je to hrozné, matinko ! Přišel se smířit, chce mou ruku, a já již miluji jiného. Ó, já miluji Neischla, dobrého Neischla!"</p>
				<p>"Proč se rmoutíš? Či nejsi šťastna v lásce své s poručíkem Neischlem?"</p>
				<p>"Jsem, jsem, matinko, šťastna nesmírně, ale ve štěstí to vetřela se hrozná vzpomínka, že Trenkler bude trpěti... Vždyť jsem ho také tak vroucně milovala..."</p>
				<p>"Míno, mluv jasně, nerozumím ti! Chceš snad lásku vrátiti Trenklerovi?"</p>
				<p>"Nechci, matinko, za všechen svět nechci! Co by učinil Neischl, ten dobrý muž srdce tak měkkého, povahy ušlechtilé, milé, tak milé."</p>
				<p>"Proč tedy ty řeči?"</p>
				<p>"Lituji Trenklera,- ač jsem mu řekla, že ho nelituji, - poněvadž si toho zasloužil. On něco vykoná... Hrozím se myšlenkou, že učiní něco nepěkného."</p>
				<p>"Hloupé starosti! Proč tenkráte neměl tolik citu, tolik soustrasti, když jsi trpěla? Vyrvi všecko ze srdce, netrap se ničím, měj jen Neischla, který tebe jest hoden. Buď klidna. Neischl řekl, že za hodinku se vrátí, nečiň mu starosti, poznal by to na tobě, přemýšlel by, snad by se rmoutil. Pak byli byste všickni tři nespokojeni, a já trápila bych se velice. Zítra chceme rozeslati oznámení tvého zasnoubeni s Neischlem, Trenkler uvidí, že je vše marno, nebude moci se ti vtírati; otec sám by s ním promluvil, kdyby se sem opovážil. Tvůj bol, tvá starost je starostí a bolem mým, však větším... Tvým bude Neischl, ty budeš spokojena, oblaží tě, zapomeneš!"</p>
				<p>"Vandu prý nemiloval... zaháněl prý si dlouhou chvíli a vzpomínal při tom na mne."</p>
				<p>"Lže, pravím ti, lže! Byl v Praze k vůli ní. Nyní by tě chtěl, vida, že chce tě jiný, nepřeje tě jinému, žárlí..."</p>
				<p>"Snad nevěděl, že chodí k nám Neischl. Byl velice překvapen, když slyšel, že Neischl mi tyká, vzdychl a zachvěl se; když pak jsem mu řekla, že miluji jiného, ptal se kdo ten jiný je. Řekla jsem, že ten, jenž právě odešel..."</p>
				<p>"Zdá se, Míno, že snažíš se omluviti Trenklera z jeho nečestného jednání. Nesmíš již na nic mysliti. Kam by vedlo, kdybys chtěla vrátiti se k Trenklerovi. Jak můžeš tak mluviti."</p>
				<p>"Nepravím to, abych tě snad připravovala na zvěst, že bych více milovala Trenklera; že svolím, neměj starosti, neudělala bych to nikdy. Vždyť víš, co jsem řekla před tebou i před otcem Neischlovi, že i tobě ze všeho jsem se svěřila. Zítra se rozešlou oznámení mého zasnoubení."</p>
				<p>"Tak mluv a buď vesela! Nestojí nám Trenkler za starost."</p>
				<p>Někdo zazvonil.</p>
				<p>"Snad Otakar; pravil, že vrátí se ihned."</p>
				<p>Paní doktorová i Mína šly do pokoje, odkud dvéře vedly přímo na chodbu.</p>
				<p>Do pokoje vstoupil poručík Neischl s panem doktorem.</p>
				<p>"Již odešel?" tázal se Neischl.</p>
				<p>"Odešel brzy..."</p>
				<p>"Proč jsi smutna, Míno? Zdá se, že přinesl nemilou zvěst pro tebe..."</p>
				<p>"Chtěl se smířiti, podával mi svou ruku, žebral o mou lásku..."</p>
				<p>"Tys ho poslouchala, tys neřekla, že já již mám tvé srdce, tvou duši, má Míno...</p>
				<p>Maminko! Drahá maminko! Nechci už zváti tě oslovením: milostpaní... Můj otče! Dovolíš, abych ti tak říkal... Nemohu déle potlačovati v sobě hlas, který mně praví, že i ty otče... matko... po tom toužíte..."</p>
				<p>"Otakare! Synu!" zvolal doktor a objal ho.</p>
				<p>"Mé děti!" zvolala paní doktorová a chopila každého za ruku. "Budete mě stále míti tak rády?"</p>
				<p>"Matinko naše! Stále, stále!" řekli oba a objímali ji.</p>
				<p>"Zítra se rozešlou oznámení; napsali jste již adressy?" ptal se doktor.</p>
				<p>"Napsali jsme. Dovolíš, abychom pak jeli do Prahy, do Vídně a dále, dále... třeba do Benátek... vždyť říkáš, že i ty jsi byl s matinkou v Benátkách..."</p>
				<p>"Ale, děti, jeďte si kam chcete, jen brzy se vraťte, aby nám nebylo smutno..." pravil doktor.</p>
				<p>"Pojedeme! Do Benátek, Otakare, viď, že do Benátek?"</p>
				<p>"S tebou třeba kraj světa, kam chceš, jen když budeme spolu!"</p>
				<p>"Tak se mi to líbí, děti, jsem spokojena... Ale teď rychle do kuchyně. Manžele, máš hlad, viď? A což vy, děti, také byste jedly?"</p>
				<p>"Jim dost je láska, viďte?" prohodil otec.</p>
				<p>"Tys uhodl. Jak divně mi to zní: jedly, jedly..." řekla Mína a usmála se.</p>
				<p>"Próza! Próza!..." zvolal poručík a objal Mínu. Rodiče měli z nich radost.</p>
			</div>
			<div type="chapter">
				<p>Poručík Trenkler chvatnými kroky ubíral se k svému bytu, jejž našel uzavřený. Sluha byl odběhl pro čerstvou vodu. Vší silou chopil se kliky, opřel se do dveří, vrazil dovnitř a klesl na pohovku!</p>
				<p>"Ztracen! Tam i zde! Vanda i Mína! On uchvátil její srdce! Neischl! Můj přítel! Toho jsem se nenadál... Já se zalknu... Jak se usmíval... Stydím se... nevyjdu na ulici... Věděli, že Neischl za Mínou chodí, všichni to věděli a neřekli mi to, ani slovem se mi nezmínili... jen, abych doznal takového pokoření, zdrcení... Ona mne nemiluje... má Neischla... Ó , ten Neischl! Učaroval jí, pomluvil mě... ona ví vše, ví, že jsem mu k ní pomohl, že jsem mu řekl, aby se pokusil... to je mnoho... Pravila, že zítra dovím se všeho... snad zasnoubení, snad svatba... Všichni ode mne odpadli... Jsem pohaněn, potupen... Nechci se dočekati... abych viděl, že Neischl je šťasten, že uchvátil mi Mínu, kterou jsem miloval a miluji... Nechci vidět, nechci slyšet... S Bohem, Míno! Bav se, miluj, vzpomínej... Nebude mne tady! -- Však, ne, ne...! Otče! Ty můj otče v nebesích! Jak hrdinná je ta tvář, jak hledí na mne!... Ty jsi zahynul čestně... v boji... rukou nepřítele. Stydíš se za zbabělého syna svého, jenž chce sám si vžiti život... Neboj se, udobři se... odpusť... odpusť... pryč, zbrani! Nesáhnu na svůj život. Nepřítel poráží nepřítele... Já také tak chci se zachovati... nepřítele poraziti... zastřeliti... Zastřelím ho, musí mi ustoupiti... Ona mě miluje... ale Neischl překáží... Ještě dnes uhne sám z cesty..."</p>
				<p>Utišil se a poklekl před podobiznou svého otce Valdemara, generála z Trenklerů, jehož přísný pohled děsil každého, kdo na obraz pohleděl.</p>
				<p>Sluha se vrátil a ulekl se svého pána. Rozhalený šat, bambitka, ten obličej, ty vlasy, ten pohled... Vojáček se zachvěl a odešel do předsíně.</p>
				<p>Chýlilo se k večeru. Poručík se přistrojil, zvedl bambitku a uschoval do kapsy pláště. Přecházel po pokoji - myslil jen na Neischla, na jeho smrt...</p>
				<p>Když se setmělo, vyšel na ulici. Dal se k domu doktorovu. Všechna okna v prvém poschodí byla osvětlena. Není pochyby, že zítra bude svatba... Chodil sem tam pozdě do noci.</p>
				<p>Procházel se na druhé straně chodníku a stále hleděl ke dveřím domu doktorova, nevyjdeli z nich Neischl, aby pustil se za ním. Již neuvažoval, zda je to čestné, zasluhuje-li toho Neischl opravdu, když zamiloval se do Míny.</p>
				<p>Měl jedinou myšlenku: odstraniti vše, co od Míny ho odtrhovalo.</p>
				<p>Přitiskl se ke dveřím. Zrak pozvedl nahoru; zakmitlo se tam světlo z pokoje, jenž otevřen byl do tmavého salonu, zakmitla se i osoba, její stín, její podoba... Byla to Mína.</p>
				<p>Dvéře se otevřely. Vyšla... ona... Mína nejdříve... otáčí se přede dveřmi a volá:</p>
				<p>"Pozor! Ať se neuhodíš... To je tma!"</p>
				<p>"S Bohem! Dobrou noc, Míno drahá! Zítra, zítra zví to celé město!... Dobrou noc! Políbení... Tak! Ještě jedno... Vyspi se dobře, dušinko má, a netrap se myšlenkou na něho, víš, není toho hoden... Dobrou noc!"</p>
				<p>"Je mi ho přece líto, ale... no, dobrou noc!" pravila Mína.</p>
				<p>Dvéře se zavřely, poručík zabalil se do pláště a dal se uličkou podél kostela, podle sakristie... kde ke zdi tlačil se Trenkler.</p>
				<p>Poručík Neischl šel rychle. Hvízdal si tiše a popěvoval. Byl velice spokojen dnešní večerní zábavou u Míny. Hráli v šachy, karty, domino, dámu, a když je to přestalo baviti, Mína zahrála veselou píseň na piano. Poručík zpíval, a doktor s paní doktorovou těšili se ze svých šťastných dětí.</p>
				<p>Trenkler stál tu nehybně. Mimoděk sáhl do kapsy a nahmatával revolver. Opatrně jej vytáhl, přiložil palec na kohoutek, ukazováček dole na péro a tiskl revolver k plášti.</p>
				<p>Neischl minul ho v rychlosti ptáka a kráčel po náměstí ke schodům, které vedly dolů ke kasárnám.</p>
				<p>Trenkler šel za ním. Tiše, opatrně jako lasice. Byla hustá tma. Lucerny mdle svítily, měsíc se neukázal. Obloha byla zamlžena šedivými mráčky, které klidně nesly se nad městem od západu k východu.</p>
				<p>Jen málokde bylo viděti světlo v oknech. Jen tam, kde děti byly nemocny, poskakovalo světlo svíčky nebo lampičky. Hostince byly většinou již prázdny, jen někde v odlehlém místě svítili a podřimovali nedaleko pípy hostinští a nemohli se dočkati, až opilá společnost se rozejde.</p>
				<p>Po náměstí nešel ani človíček. Neischl šel rychle směrem ke schodům.</p>
				<p>Když zašel, Trenkler pospíšil si a byl hned poblíž Neischla, který opatrně šoural se dolů. Když seběhl, pustil se po schodech i Trenkler. Držel se pevně jednou rukou nízkého zábradlí, ve druhé třímal revolver. Ale noha uklouzla, učinil zvláštní pohyb a nemohl se udržeti. Seběhl rychle a se hřmotem.</p>
				<p>Neischlovi to bylo divno; vždyť nikdo za nim nešel, nikoho neviděl, neslyšel. Co to? Dlouho nepřemýšlel a dal se na pochod. Trenkler byl rozpálen, měl zlost na sebe sama, kradl se za Neischlem pomalu a opatrněji než dříve.</p>
				<p>Neischl bydlil v kasárnách mezi stromy, v samých hradbách městských. Bylo tu i ve dne smutno, což teprve v noci, po půlnoci, ve tmě, v tichu... Pohvizdoval si hlasitěji, aby zaplašil tesknotu, náhle uslyší jako zakopnutí, ohlédne se a vidí černou postavu. Nevšímal si jí mnoho a šel dále. Když přišel mezi lipové aleje, kde byla taková tma, takové ticho, slyšel, že kroky za ním se blíží, ohlédne se, ale nevidí ničeho. Co je to? Kdo je to?</p>
				<p>Trenkler stanul za kmenem staré lípy a hleděl do temna.</p>
				<p>Neischl popošel dále.</p>
				<p>Bylo tu tak smutno. Nikde nikdo. Tam kasárna jízdectva, nahoře domy, tu tmavé hradby a černající se vrata do jich vyzděných výklenků, nedaleko pak bíle natřený dům, kde bydlil.</p>
				<p>Když šel, kroky ucítil zase za sebou, ohlédl se a vidí člověka. Nerozeznal v té tmě podobu.</p>
				<p>"Kdo je to?" tázal se.</p>
				<p>"A, tos ty? Opravdu? Neischl? Neklamal jsem se. Jdeš od Míny, vím to, viděl jsem tě od ní odcházeti... Co zamýšlíš?"</p>
				<p>"Dříve mi pověz, co ty zamýšlíš, že neštítíš se jako lupič za mnou jíti, mě stopovati, v této době napadati?"</p>
				<p>"Nemám chuti, abych se ti zpovídal."</p>
				<p>"Také já bych mohl podobné ti odpověděti. Co zamýšlím? Ty nechápeš? Což jsi mi neřekl, abych se pokusil o Mínu, což už nemáš slečnu Šíllovu rád?"</p>
				<p>"Neměl jsem ji nikdy rád."</p>
				<p>"Pozoruji spíše, že ona nemá ráda tebe. Či myslíš, že se v městě o tom nemluví?"</p>
				<p>"Hlouposti! O tom teď nechci hovořiti. Co myslíš s Mínou?"</p>
				<p>"Vezmu si ji, milujeme se."</p>
				<p>"Nemáš na ni práva. Právo je mé. Já rozhněval se na ni na čas, já chtěl zase se smířiti, ale ty užil jsi té doby, abys mne očernil, pomluvil, abys ji přemluvil, ano, pro sebe přemluvil... Je dosud moje."</p>
				<p>"Optal jsi se jí zajisté dnes, co myslí, v jakém poměru ke mně je. Víš, že neostýchal jsem se před tebou jí tykati, ji prostě Mínou nazývati, ty víš, že mne miluje, že již zítra bude to věděti každý..."</p>
				<p>"Tys ji přemluvil!"</p>
				<p>"Tys dal mi k tomu svolení, sám jsi mne vybídl, tys přál mi štěstí, tys pachtil se za roztomilou Vandynkou, tys zašel, hochu, s ní velmi daleko. Vozil jsi ji po Labi, vodil po lese, po parku, ba ty jsi byl za ní v Praze, tys se jí vtíral, tys ji pronásledoval."</p>
				<p>"Neurážej ji! Byla matka její vždy přítomna..."</p>
				<p>"Nemyslím na nic špatného, konstatuji jen, co jsi prováděl, čím jsi Mínu k smrti štval, srdce ranil, bodal, násilně, věda, na vzdor... Tys byl k ní ukrutný..."</p>
				<p>"Nalhal jsi jí to, uvěřila ti... ó , vím, že jsi se jako kolčava v lásku naši vetřel..."</p>
				<p>"Pane poručíku, přestávám býti vaším přítelem, stojí před vámi muž stejné s vámi kariery, dovoluji si upozorniti vás, že jako vojín, důstojník a muž cti nedám se urážeti. Jakým způsobem dovolujete si mě v této chvíli napadati? Odsuzuji vaše jednání a poroučím se vám..."</p>
				<p>"Ani krok dále, nebo..."</p>
				<p>"Vyhrožujete mi bez opovědění, že snad třímáte nějakou zbraň v ruce. I to odsuzuji jako jednání pod čest důstojnickou. Nechte mě klidně odejíti, nejsem povinován býti vám k službám... Dobrou noc..."</p>
				<p>"Ptám se vás, poručíku Neischle, trváte-li úplně na tom, vzíti si Mínu a mně upírati právo?"</p>
				<p>"Na první otázku zůstanu vám odpověď dlužen, je to věci mou, věcí osobní. Co se týká druhé otázky, pravím, že práva nikomu neupírám. Zde není žádného práva. Ona vás úplně vytratila z duše, nebyla vázána už s nikým nemluviti, když jste si vymyslil příčinu, abyste ji nechal."</p>
				<p>"Vymyslil? Já? Vy nebojíte se, poručíku Neischle, říci mi to do očí?"</p>
				<p>"Nebojím a báti bych se nemusil, ani kdybych vám do očí viděl... Dobrou noc."</p>
				<p>"Vy mi tedy neustoupíte?"</p>
				<p>"Neustoupím! Nikdy neustoupím!..." pravil rozhodně Neischl a odcházel.</p>
				<p>"Stůjte, poručíku! Musíte mi ustoupiti! Pravím vám, že mně ustoupíte..."</p>
				<p>"Neustoupím!"</p>
				<p>"Vezměte vědomí, že jste ustoupil... mně... že jste ustoupil mně... s sebou na věčnost... Tak! Ležte!..."</p>
				<p>"Bídáku!" zaúpěl Neischl a klesl na trávník.</p>
				<p>Na věži bily hodiny...</p>
				<p>Údery jejich v tom tichu zněly tak jasně, že úplně vzpamatovaly Trenklera, jenž stál dosud nad ležícím Neischlem. Mozek jeho byl otřesen myšlenkou, že usmrtil člověka. Vášeň pominula, a vědomí vystoupilo na práh jeho duše. Zmocnila se ho tíseň, chlad pronikl celé tělo.</p>
				<p>Krčil se více do pláště, pustil revolver do kapsy, ohlédl se v husté tmě na všechny strany a rychle odtud prchal...</p>
				<p>Dal se v opačnou stranu, k bráně, aby vyšel z města a volněji mohl dýchati.</p>
				<p>Když šel klenbou brány a kroky jeho mocně se ozývaly, ulekl se toho zvuku a snažil se jíti velmi tiše. Ale nešlo to. Dopadl celým tělem na každou nohu. Ruce rovněž mu poklesly a hlava vychladla.</p>
				<p>Vyšed z hradeb, oddychl si a lapal vzduch. Chodil tu dlouho. Ale čas mu neubíhal. Od úderu jedné čtvrti ke dvěma vystřídal všeliké příčiny, které se odnášeti budou ke smrti poručíkově. Věděl, že se bude všelijak o tom mluvit, hádat, ale že snad nikoho nenapadne pravá příčina. Tím se těšil. Zaslepila ho touha po Míně tak, že za každou cenu ji musí dostati.</p>
				<p>Již po hodince třásl se na celém těle. Zuby jektal a těsněji do pláště se krčil. Jda poblíž vody, z níž chlad na něho vanul, vrátil se. Šel již rychleji a v bráně po špičkách.</p>
				<p>Ve městě bylo hrobové ticho. Nepotkal nikoho. Nesměle ubíral se k domu, v němž bydlil.</p>
				<p>Když zarachotil klíčem ve dveřích domovních, pes zaštěkal a sluhu z dřímoty vytrhl. Ten se vzchopil, rozsvítil svíčku a šel poručíkovi svítit na chodbu.</p>
				<p>Ten mlčel. Vešel do pokoje, poručil si zout boty, stáhnouti kalhoty, rozepnouti kabát a vestu a vše pověsiti. Jen plášť nechati musil u jeho postele...</p>
				<p>Když sluha odešel, poručík vyňal revolver z pláště a klidně pověsil jej na stěnu...</p>
			</div>
			<div type="chapter">
				<p>Sotva poručík Trenkler se vzdálil, již někteří vojínové v blízkých kasárnách otvírali okna, aby zvěděli, co se stalo. Slyšeli ránu tak na blízku... Byli již po několik dní rozrušeni, poněvadž dva vojáci skončili na stráži sebevraždou. Napadlo je, že snad třetí někde volil raději smrt, než život v povinnosti tak nepříjemné. Proto hned vyskočili a spěchali k oknům. Venku bylo ticho. Zavřeli zase a odešli spát na tvrdé slamníky.</p>
				<p>Uzřev revolver, Neischl ulekl se velice. Vidělť Mínu - a hned také svou smrt. Ani ho nenapadlo, brániti se.</p>
				<p>Když Trenkler spouštěl kohoutek, náhodou Neischl padal, zabrknuv. Tím se stalo, že vychýlil se z rány Trenklerovy... a že klesaje k zemi, nedostal ránu do prsou, ale jen do ramene.</p>
				<p>Ve mdlobách ležel dlouho. Teprve později nabýval vědomí. Cítil palčivou bolest na rameně, chytil se za rameno a ucítil mokro. Prsty jeho omočily se ve studené, ssedlé krvi. Utrhl ruku a otřel o trávník...</p>
				<p>"Chtěl mě zabiti, zastřeliti... Ba on myslí, že mě zabil... O, ten bídný člověk! Jsem živ... zachráněn... Míno! Tobě jsem zachráněn..."</p>
				<p>Pozvedl se a usedl...</p>
				<p>Chtěl se zvednouti, ale nemohl vstáti. Byl sláb, vysílen... Podařilo se mu to teprve, když doplazil se ke stromu a oň se podepřel.</p>
				<p>Ruka raněného ramene byla studena, bez vlády. Zima a noční chlad pronikal celé jeho tělo. Šel jako opilý. Se strany na stranu. Spletl si cestu, zašel za jízdecká kasárna... Tady se vzpamatoval, vrátil se a šel těsně podle stěn. Přišed k zavřeným vratům, namířil přes silnici ke schodům. Po nich bídně dostal se na náměstí. Znaven postál a sedl u budky. Pak se ubíral kolem kostela k domu doktorovu. Zatáhl za zvonec. Doktor procitl a přistoupil k oknu. Domnívaje se, že někdo pro něho přišel k nemocnému, rychle otevřel a optal se:</p>
				<p>Kdo to? Hned, hned!"</p>
				<p>"Já, Neischl!" bolestným hlasem ozval se raněný a podepřel se o stěnu.</p>
				<p>"Co se stalo? Hned bude otevřeno!... Co se to stalo?..."</p>
			</div>
			<div type="chapter">
				<p>Když za chvíli byli sami v pokoji, pomohl mu doktor svléknouti plášť a ohledával ránu.</p>
				<p>"To je rána z revolveru..." s největším údivem pravil doktor.</p>
				<p>"Je," přisvědčil poručík.</p>
				<p>"Kde jste k tomu přišel?"</p>
				<p>"Ani nevím, snad... nemohu to říci... bylo tma..."</p>
				<p>"Někdo na vás vypálil?"</p>
				<p>"Ano."</p>
				<p>"Snad váš nepřítel nějaký... Nepamatujete se, že byste některému vojínovi nedůvodně uškodil? Není to msta?"</p>
				<p>"Nedovedu týrati vojíny nikdy. Nemám té povahy, pane doktore... nepřítelem mi je někdo jiný..."</p>
				<p>"Vy to tušíte, poručíku, vy to víte, ale nechcete ho zraditi. Snad to byl váš jindy vám milý člověk?"</p>
				<p>"Skoro jste uhodl, pane doktore..."</p>
				<p>"Proč mluvíte se mnou najednou tak cize, neupřímně? Což nezval jste mě již otcem?... Máte příčinu, abyste tak se ke mně choval?"</p>
				<p>"Odpusťte, nemohu ve chvíli této jinak."</p>
				<p>"Proč?"</p>
				<p>"Vysvětlím později."</p>
				<p>"Netrapte mě, řekněte mi hned vše, pravdu... Mám dáti choť svou a Mínu sem přivolati?"</p>
				<p>Vešla služka s vlažnou vodou.</p>
				<p>"Anna, probuďte paní a slečnu..." rozkazoval doktor.</p>
				<p>"Nikoli, pane doktore, měly by špatnou noc."</p>
				<p>"Nevadí. Jen jděte!" rozkazoval služce.</p>
				<p>Za malou chvíli obě přišly.</p>
				<p>"Pro Bůh! Co se přihodilo? Otakar se vrátil raněn..." volala paní doktorová.</p>
				<p>"Otakare! Prosím tě, co se ti stalo? Jsi tak bledý! Odkud to rána pod obvazkem? Mluv!" prosila Mína.</p>
				<p>"Je raněn rukou bídného člověka," pověděl jim doktor.</p>
				<p>"Raněn! Bídným člověkem!" zvolala Mína a objala Otakara.</p>
				<p>"Znal jste toho člověka? Víte, kdo na vás vypálil?" tázala se doktorová.</p>
				<p>"Vy mlčíte, poručíku?" řekl doktor. Nečiníte dobře. Uvádíte nás na podivné myšlenky... Myslím, že souvisí to se zasnoubením vaším s Mínou..."</p>
				<p>"Se zasnoubením naším?" zvolala tázavě Mína.</p>
				<p>"Tak mluvte, milý Otakare," vyzývala ho paní doktorová.</p>
				<p>"Skoro jste uhodli," pravil krátce.</p>
				<p>"Tedy přec!" zaštkala Mína a objala matku.</p>
				<p>"Mohu hádati," řekla doktorová. "Trenkler, viďte?"</p>
				<p>"Ano! Jako lupič a sprostý vrah mě přepadl v lipách u kasáren... Stopoval mne, překvapil, mířil na mne, když jsem k jeho otázkám řekl, že mu neustoupím, že Mínu neopustím... a střelil..."</p>
				<p>"Otakare! Můj Otakare! "Ó, jak tě mám ráda, jak si tě vážím!"</p>
			</div>
			<div type="chapter">
				<p>U doktorů do rána se již nespalo. Ani Neischl neusnul. Cítil bolest v ruce a slabost na celém těle. Doktor byl jednáním poručíka Trenklera velice pohněván. Měl-li v úmyslu Neischla zavražditi, zajisté nevzdá se ho, doví-li se, že Neischl je na živu. Po snídani dal Neischlovi otázku:</p>
				<p>"Co zamýšlíte dělati? Jak se zachováte?"</p>
				<p>"Domníval-li se poručík z Trenklerů, že má právo na slečnu Mínu, že jsem se vetřel mezi ně, mohl čestným způsobem vyzvati mě na souboj..."</p>
				<p>"Souboj! Ne, já nechci žádného souboje!" zvolala Mína.</p>
				<p>"Je souboj mezi námi nevyhnutelný. Jednáním svým propadl v právu svém, pokálel důstojnickou čest, stal se zbabělcem. Já pak v hloubi srdce jsem a musím býti uražen, čest má žádá, bych dostal satisfakci..."</p>
				<p>"Ty chceš se bít?" tázala se Mína.</p>
				<p>"Musím. Nebyl bych hoden trvati déle mezi důstojníky. Sám musím vyzvati ho na souboj."</p>
				<p>"A co se mu stane?"</p>
				<p>"Bude raněn - a ty budeš má..."</p>
				<p>"Není možno, abyste se smířili v přítomnosti nás všech, aby Mína netrpěla obavou o vás?" tázala se doktorová.</p>
				<p>"Nebylo by to jednání čestné, avšak k vůli Míně svolím ke všemu..."</p>
				<p>"Tys tak dobrý, Otakare, viď, že bez souboje věc se spořádá?" prosila Mína.</p>
				<p>"Zničil byste ho, poručíku, to je jisté," pravil doktor, "ušetřte sebe, jeho i nás všech. Jen si pomyslete, kdyby mu opravdu nezáleželo na životě jeho jako na životě vašem, že by s lhostejností v souboj vstoupil a vás jistě nějakým podlým způsobem zahubil. Co by to bylo muk pro Mínu i pro nás, co bolů! Vy nesmíte se bíti, dojdu k němu, vše mu předložím a k nám ho povolám. Nikdo nemusí o ničem zvědět, oznámení se zašlou, k svatbě obvyklým chodem budou se díti přípravy, jako_by nic se nestalo. Poručíku, můj synu, vy mně toho neodepřete..."</p>
				<p>"Otakare! Prosím tě! Pro mne, pro mne to udělej!" prosila Mína.</p>
				<p>"Nechtějte, abych si zoufala při vzpomínce, že se bijete, že snad podlehnete..." prosila doktorová.</p>
				<p>"Budiž!" řekl poručík. "Za jednou podmínkou. Poručík Trenkler musí žádati za přeložení; je mi nebezpečný. Klidně bych neležel..."</p>
				<p>"I to mu řeknu," oznamoval doktor a připravoval se k návštěvě.</p>
				<p>"Já to věděla, že mě máš tolik rád, Otakare, já to předpokládala, že od souboje upustíš. Jak jsi dobrý... Jsem u tebe tak šťastna!"</p>
				<p>"Již jdu, jen rukou mnoho nepohybujte... buďte klidný!" napomínal doktor poručíka.</p>
				<p>"Šťastné pořízení!" všichni volali za ním.</p>
			</div>
			<div type="chapter">
				<p>Poručík Trenkler spal velmi špatně. Když k ránu usnul, měl podivné sny, že ho probudily. Byl rád, že to byly pouhé sny. Kdyby se některý z nich vyjevil, bylo by hrozné. Litoval, že dopustil se činu tak hanebného, a nabyl vědomí, že se to neutají, že bude prozrazen... zničen, že si Mína vraha nevezme.</p>
				<p>Každé zatroubení, zahrčení vozu ho lekalo; představoval si, jak Neischla zvedli a odnesli do nemocnice, odkud bude míti pohřeb. Viděl tváře starých důstojníků, kteří kroutí hlavou nad jeho mrtvolou a zapisují vše, co k jeho posledním dobám se vztahovalo... Oni se dovtípí, zavolají ho, on musí se zodpovídati... bude vyslýchán, souzen... Ó, to je hrozné. Proč to činil?</p>
				<p>Když vstoupil sluha do pokoje, ptal se ustrašeně:</p>
				<p>"Co se mluví ve městě?... Už vědí o tom..." málem by se byl ve strachu a blouznění podřekl.</p>
				<p>Sluha hleděl naň s udivením.</p>
				<p>"Nic není slyšet? Nic se nestalo?" ptal se znova.</p>
				<p>"Nic!"</p>
				<p>"Jdi dolů ke kasárnám, snad přineseš nějaké zprávy! Jdi, ale neptej se..."</p>
				<p>Když voják odešel, někdo zaťukal na dvéře. V poručíkovi hrklo. Ustrašen stál prostřed pokoje a zrakem vytřeštěným hleděl ku dveřím.</p>
				<p>"Dobrý den!"</p>
				<p>Trenkler zbledl a neodpověděl.</p>
				<p>"Překvapil jsem vás svým příchodem. Nepřišel jsem, abych vám vyčítal, ani abych vás zničil. Oznamuji vám, že jste špatně střílel... Neischl je živ..."</p>
				<p>"Živ!... Dobře..."</p>
				<p>"Neischl je toliko raněn do ramene. Padl do mdlob, nabyl vědomí a vrátil se k nám do bytu. Víme vše. Jednal jste nectně. Jednání vaše vyžadovalo by souboje."</p>
				<p>"Nechci se bíti!"</p>
				<p>"Tím lépe pro nás všecky. Poněvadž nikdo není svědkem vašeho hanebného činu, Neischl přistoupil k radě naší, abychom vás smířili..."</p>
				<p>"Nesmířím se nikdy!"</p>
				<p>"Nemyslím smír ve smyslu vašem, ale jen takový, který bez souboje se odbude. Vy musíte odtud, nechci, abyste byl příčinou obavy jeho i Míniny. Jste-li schopen toho, co jste vykonal, nedůvěřuji vám i já a přál bych si také, abyste žádal za přeložení. Tu nejste možný a nebudete, dovědí-li se o tom ostatní ve městě."</p>
				<p>"Přistupuji na to. Nechci déle zůstati tam, kde ztratil jsem vše..."</p>
				<p>"Svou vinou, pane poručíku, jednal jste s Mínou nečestně..."</p>
				<p>"Nepřipomínejte mi toho... Ještě dnes podám žádost. Prosím, abyste setrvali na svém slibu všickni, že nikdo se o tom nedoví..."</p>
				<p>"Ujišťuji vás."</p>
				<p>Poručík vyšel za ním mlčky na chodbu.</p>
			</div>
			<div type="chapter">
				<p>Doktora všichni očekávali nedočkavě.</p>
				<p>Když uslyšeli, že se vrací, Mína vyšla mu vstříc a ptala se s chvatem:</p>
				<p>"Byl doma? Mluvil jsi s ním? Co ti řekl? Nebude souboj?"</p>
				<p>"Počkej! Najednou ti tolik otázek zodpověděti nemohu, jen tě upokojím zprávou, že nemusíš se strachovati."</p>
				<p>Vešli do pokoje. Zde zase tytéž otázky paní doktorové. Poručík mlčel a neptal se na nic. Velice ho mrzelo, že pokálenou čest důstojnickou nesmí očistiti...</p>
				<p>"Jste tak smuten, Otakare," pravila doktorová.</p>
				<p>"Vypravuj, tatínku, vypravuj," pobízela Mína.</p>
				<p>Doktor vzal vše od začátku, nevynechal ani zprávu o bledém obličeji Trenklerově, o jeho nehybnosti.</p>
				<p>"Jistě toho lituje," pravila doktorová.</p>
				<p>"A co řekl? Nebude souboj? Zažádá za přeložení?"</p>
				<p>"Ještě dnes."</p>
				<p>"Dokud tu bude, nebude svatba, děti, viďte?" prohodila doktorová. "Darmo by vám kazil myšlenky. Až odjede, to se mi uleví. Tolik jsem byla tím člověkem v duši tísněna!"</p>
				<p>"Ale oznámení rozešleme přece dnes," řekl Neischl a usmál se.</p>
				<p>"Proč?"</p>
				<p>"Dostane jedno i Trenkler. Chci, aby v nitru byl za to potrestán."</p>
				<p>Toho dne zvěděl v městě kde kdo, že Neischl zasnouben s Mínou doktorovou. Někteří divili se, že tak dlouho bylo vše tajeno.</p>
				<p>Paní Šíllové i radové mnohé se objasnilo z řeči paní doktorové...</p>
				<p>Paní Šíllová toho dne neměla chuti k jídlu. Došla k doktorovi, aby předepsal jí nějaké prášky. Byla ráda, že něco bližšího se doví o Míně a Neischlovi. Byli po obědě všichni pohromadě, když zaťukala a vešla. Především po pozdravu šla k slečně Míně a gratulovala:</p>
				<p>"Přijměte, slečno, mou upřímnou gratulaci! Buďte šťastna a nalezněte v panu poručíkovi vše, čeho třeba, byste byla spokojena... Totéž přeji vám, pane Neischle, a k slečně Míně vám gratuluji. Volil jste mým vkusem..."</p>
				<p>"Díky, milostivá paní, díky!" oba řekli najednou, a paní doktorová dodala:</p>
				<p>"Totéž bych přála slečně Vandě... ale což, ta nebude dlouho čekat..."</p>
				<p>"Pozoruji, že má svou hlavičku, drahá přítelkyně..." s povzdechem pravila paní Šíllová.</p>
				<p>"Snad dobře, že bude míti svou hlavu. Naše Mína také jednala sama - a dobře. Když mezi ní a Trenklerem se stala roztržka, uznala jeho počínání za nedobré a podala ruku panu Neischlovi, jakožto muži, který má charakter... Dnes je neoddělí nikdo..."</p>
				<p>"Pan poručík je snad nemocen... a zde obvázán..."</p>
				<p>"Za to má Trenklerovi dě..." vyhrklo paní doktorové.</p>
				<p>"Matinko!" upozornila ji Mína. "Nenabídneš milostpaní ani stolici?"</p>
				<p>"Ach tak!... Prosím, drahá přítelkyně, posaďme se, posaďme se!"</p>
				<p>"Přišla jsem se poradit, pane doktore! Již asi dva dni neslouží mi žaludek, a dnes rozbolela mě z toho hlava. Račte mi něco předepsati. Stavím se v lékárně."</p>
				<p>"To spraví prášek. Maminko, dej paní Šíllové tři naše prášky, kterých sama někdy užíváš!</p>
				<p>Doktorová odběhla a přinesla je.</p>
				<p>"Nu, a co říkáte našemu svátku, našemu zasnoubení?" ptala se.</p>
				<p>"Přeji vám toho ze srdce. Snad šťastnější bude slečna s panem Neischlem, než by byla s Trenklerem. Já osobně nic proti němu nemám, byl přítelem mého muže... a vidíte, že Vanda měla příležitost s nim mluviti, leccos povídalo se o tom, ale vpravdě byl jí protiven."</p>
				<p>"To také již víme," mrkala paní doktorová.</p>
				<p>Paní Šíllová se podivila. Ani se neptala, od koho to slyšeli, ale zdálo se jí, že všickni tím přiznáním paní doktorové se pohnuli a dali na jevo svou nespokojenost. Neměla tu již stání.</p>
				<p>Když odešla, připomněli jí všickni, jak se podřekla, jak je to uvedlo do rozpaků. Paní Šíllová to nepověděla než svému muži.</p>
				<p>"Neischl je raněn na rameně, doktorová se podřekla, že to má památku na Trenklera, všickni řeč zamlouvali. Také ví vše o známosti jeho s Vandou, a o tom, že ho nemilovala, že jí je protivný. Není možno, aby přišla na vánoční svátky domů. Sama do Prahy za ní pojedu, nebo chceš-li, jeď sám..."</p>
				<p>"Pojedu. Víš, že dlouho se na to připravuji."</p>
				<p>"O Trenklerovi ani se jí nezmiňuj. Buď k ní laskavým, aby se jí nezastesklo, choď s ní denně do divadla, ať něco vidí, ať se poučí. Ráda bych, aby měla o všem náležitý pojem."</p>
				<p>Pan Šíll objal paní svou a políbil. Paní Šíllová užila prášku a po třetím byla zdráva jako ty zlaté rybky, které měli v pokoji...</p>
			</div>
			<div type="chapter">
				<p>Bohumil Kvěch očekával od Vandy dopis každého dne. Když pak ani za měsíc, ani za dva nedostal odpovědi, vyhledal její poslední dopis v kufru, četl jej pozorně, uvažoval o každém slově, o každé větě, a nemohl si namluviti, že Vanda úmyslně mu neodpovídá. Také již dověděl se, že Trenkler Mínu doktorovu si nevezme, četl oznámení jejího zasnoubení s Neischlem. Připouštěl možnost, že Trenkler po čase bude Vandě nadcházeti znova. Ó, proč dříve se nenarodil, proč dříve nemohl studovati, aby v Praze jí byl na blízku, aby dříve si ji vzíti mohl? Musí ji dopsati, že srdce jeho pro ni tluče, že ji má tak velice rád.</p>
				<p>Donesl list na poštu a byl spokojenější.</p>
				<p>Vanda od odjezdu matčina byla úplně změněna. Hrozila se přání rodičů, kteří volí jinak, než ona. Vzpomínala na Bohumila, přála si zvěděti, co psal jí v dopise, který se dostal do rukou matčiných. Byla smutna, vyhýbala se ostatním a málo mluvila. Jen k slečně Zemanské měla více důvěry a lásky. Chovanky je pozorovaly a pošklebovaly se "jeptiškám".</p>
				<p>Však ani Vanda, ani slečna Zemanská nevšímaly si té přezdívky a řekly si své žaly a trudy. Slečna Zemanská se jí svěřila, že milovala, nešťastně... Vanda řekla o Bohumilovi vše, vyzpovídala se ji z toho, co týkalo se návštěvy poručíka Trenklera v Praze... i to řekla, že tomu udělala konec...</p>
				<p>Před samými svátky obdržela od Bohumila dopis. Jím byla skoro uzdravena. Psal jí, že dávno odpověděl, na ni vzpomínal, příčiny toho mlčení hledal a snad našel. Miluje ji horoucně a těší se, kdy bude moci s ní promluviti. Třeba to bylo za několik roků, až bude hotov a pro ni přijede, za ruku její požádá. To vše blažilo Vandu nevýslovně. Ona naň počká, i kdyby deset let čekati musila, miluje ho také tak vroucně a těší se na konečné někdy spojení...</p>
				<p>Odpoledne v nestřežené chvíli napsala odpověď a ujišťovala ho svou láskou.</p>
				<p>Neměla příležitost dáti dopis na poštu. Dobře, že obdržela druhý den lístek od matinky, která oznamovala jí příchod otcův do Prahy. Vyžádala si dovolení, aby mohla mu jíti vstříc. Dopis vzala s sebou a vložila do nádražní schránky.</p>
				<p>Jakmile otec na perron vstupoval, křikla naň a vzala za ruku, již horoucně políbila.</p>
				<p>"Víš, Vandyno, že dlouho jsem se připravoval do Prahy. Letos konečně jsem se vypravil. Hůře snad pro tebe, že jsi se na domov těšila a že musíš tu zůstati... Ostatně dobře, že zůstaneš, má to své příčiny," začal pan Šíll.</p>
				<p>"Když ty tu jsi, tatínku, ani mě nenapadne, abych zatoužila. Kéž bys byl přivezl i matinku," švitořila Vanda.</p>
				<p>"Mohl jsem. Opravdu mohl. Ani nás to nenapadlo."</p>
				<p>"Dopis pro matinku, ano?" Pan Šíll tak učinil. Paní Šíllová byla ráda. Nejbližším vlakem odjela do Prahy. Muž i dcera jí na nádraží očekávali. Tak tu byli všickni pohromadě. Paní Šíllová ubytovala se v ústavě, pan Šíll v nejbližším hostinci. Ráno se vždy sešli a kráčeli za svou zábavou.</p>
				<p>Vandu napadla poznámka otcova, že má svou příčinu, proč v Praze se tak sešli, a proč ona domů jeti nemohla. Zmínila se matce, která nedovedla dceři své nic zatajiti.</p>
				<p>"Poručík Neischl je zasnouben s Mínou. Trenkler chtěl se s ní smířiti... Proč, víš sama. Střelil v noci po Neischlovi, žádal prý již za přeložení."</p>
				<p>"O, věděla jsem, že je špatný... Jak je mi volno, že odejde!"</p>
			</div>
			<div type="chapter">
				<p>Po svátcích manželé Šíllovi se vrátili. Paní radové bylo velice divno, že Vanda opět nebyla doma, že oba do Prahy za ní jeli a tak dlouho si tam pobyli.</p>
				<p>Když se mluvilo, že Trenkler odjede, napadlo ji, že Trenklerovi úmyslně se vyhnuli, aby si nedovolil o svátcích je navštíviti. Z řeči paní Šíllové poznala, že to není mezi nimi v pořádku. Již dlouhý čas Trenkler u Šíllů nebyl; pak se povídalo o něm, že vyjednával s Mínou.</p>
				<p>Přepadnutí Neischlovo Trenklerem bylo veřejným tajemstvím. Důvěrníci po hostincích tiskli hlavy k sobě a říkali si:</p>
				<p>"Víte-li, že Trenkler střelil po Neischlovi?"</p>
				<p>"Slyšel jsem, slyšel..."</p>
				<p>"A vy jste pěkný! Ani byste mi to sám nepověděl..."</p>
				<p>"Nerad mluvím o nejistých věcech."</p>
				<p>"Čerta nejistých! Povídal to pan rada, pak také... inu... zkrátka, všichni o tom povídají."</p>
				<p>Dověděli se i u doktorů, že je vše venku, že šeptá se o tom, a nemohli si vysvětliti, jakým způsobem to přišlo na jevo.</p>
				<p>Skutečně od nového roku Trenkler ve městě nebyl. Přeložili ho do Krakova.</p>
				<p>Šíllovi si oddechli, paní radová úplně byla přesvědčena o roztržce mezi ním a Šíllovými: nepřišel ani se poručit. Zaslal jim i radovi navštívenku.</p>
				<p>Nejvíce si oddechl Bohumil. Co nejvíce ho tížilo, trápilo, sužovalo, byl Trenkler a jeho koření se Vandě. Nyní se přesvědčil, že Vanda svůj plán provedla, že se - rozhodla.</p>
				<p>I Míně bylo volněji. Proto byl sňatek odložen, aby nekonal se za přítomnosti Trenklerovy.</p>
				<p>Rána Neischlova dlouho se nehojila, trvalo to několik neděl. Tázán kollegy, pravda-li, že ránu má od Trenklera, pohodil hlavou a řekl:</p>
				<p>"Divím se, že i vy pověsti té přikládáte víry. Nevím, která hlava mohla něco podobného vymysliti..."</p>
				<p>Ta lež ho pak tak trápila, že byl zadumán a přemýšlel. On, důstojník, tak se zachoval k bídákovi, tak chránil svou čest, tak ji pokálel. Musí lhát, musí se přetvařovat.</p>
				<p>Tázán, proč je tak smuten, proč málo mluví a je zadumán, řekl:</p>
				<p>"Míno! Drahá Míno! Máš-li mě ráda láskou pravou, budeš mě míti i tehdy, když zažádám o propuštění... Nechci býti důstojníkem zbabělým, nechci přijímati povýšení... nemohu... jsa si vědom, že cti své jsem neočistil..."</p>
				<p>"Otakare!" vzkřikla Mína. "Učiň vše, jen mě neopouštěj!"</p>
				<p>"Netoužíš býti někdy majorkou?" usmál se poručík. "Nezatoužíš po titulech, když jinak budeš šťastna?"</p>
				<p>"Nikdy! Ty budeš mi vším!"</p>
				<p>"Mám věřiti?... Viď, poděkuji se... Nechceš býti ženou tak zbabělého důstojníka! Pojď! Oznámíme to rodičům!"</p>
			</div>
			<div type="chapter">
				<p>Pan doktor i doktorová přijali zprávu tu s velkým údivem.</p>
				<p>"A co začnete, vzdáte-li se hodnosti té i s nadějemi na vyšší kariéru?"</p>
				<p>Nebylo možno hned a určitě odpověděti.</p>
				<p>"Musím snad setrvati přec!" Neischl s povzdechem odpověděl.</p>
				<p>Mína slzela.</p>
				<p>"Opravdu-li myslíte, drahý synu, že by vás činilo nešťastným, při povolání setrvati..."</p>
				<p>"Nesmírně nepokojným!" Neischl přerušil jeho řeč. "Vždyť mám své jmění," dodal.</p>
				<p>"... nenutím vás... snad se dá později o tom více mluviti, však prosím, abyste Mínu k oltáři dovedl ještě jako poručík. Chcete?"</p>
				<p>"Ano, ano! Ale pak zažádám ihned."</p>
				<p>V únoru byla svatba.</p>
				<p>Za nějaký čas Neischl k své žádosti stal se civilistou. Když doktor četl v novinách, že baron Vidrsberg prodává statek svůj na Polabí, zajel tam, prohlédl a pro své děti zakoupil. Byli všichni překvapeni. Hned jeli se tam podívat. Míně líbil se zvláště zámeček úplně porostlý zeleným břečtanem, malý parček kolem a rozkošná krajina. Děkovala otci se slzami v očích. Otakar děkoval otci a slíbil, že na velkostatku dobře bude hospodařiti. Neischl se svou ženou brzy se tam odstěhovali. Služebnictvo neměnil. Vše zůstalo jako za barona, který málo se tu zdržoval a proto i málo těžil. Víc přišlo do kapes lidí, kteří měli vše svěřeno.</p>
				<p>Ve městě všichni byli překvapeni koupí velkostatku a pak vystoupením poručíka Neischla z vojska.</p>
				<p>Když o tom všem paní Šíllová do Prahy Vandě psala, tato byla velice ráda. Neuvidí Mínu, která přivedla by ji do rozpaků, kdyby na Trenklera před ní narazila.</p>
				<p>Do prázdnin již nebylo daleko. Než se nadála, matinka přijela pro ni. Byla velice ráda, že zbaví se toho života v ústavě. Dávala slečnám ráda s bohem, s nádechem hrdé lhostejnosti. Jen s jednou nerada se loučila; to byla Anna Zemanská. Nabídla jí dopisování. Ta přijala to s vděčností.</p>
				<p>Paní Šíllová byla šťastna. Vanda jen kvetla. Když šly po Příkopech, nejeden mladík ohlížel se a luskl prsty, mrknuv na druhého.</p>
				<p>Nazejtří opustily Prahu.</p>
				<p>Doma Vanda přivítána byla všemi. Paní radová na Vandu velice se těšila. Neviděla ji zase celý rok.</p>
				<p>Když přijela, byla překvapena. Vanda byla elegantně ustrojena, náležitě vzrostlá, tělo velmi souměrné, svižné a lehké.</p>
				<p>Za ten rok paní radová trochu zapomněla na své sny, na svá přání, kdyby tak mohla Vanda býti pro Josefa, ale dnes ty myšlenky jí vstoupily znova do hlavy.</p>
				<p>Nazejtří obdrželi u radů telegram, že bratr radův byl raněn mrtvicí. Byl po celém domě veliký shon. Bratr radův byl vdovec, měl dceru... ale ta nebyla po jeho choti, tu měl ještě za svobodna... Byl z bratrů nejmladší, něco přes čtyřicet let. Byl stavitelem a usadil se v Praze. Když ovdověl, vzal k sobě dceru svou... hřích to mladých let... Rada se bál, aby nedal vše oné dceři, proto rychle odjel do Prahy, aby bratra přemluvil. Bylť zámožný, měl dva domy. Ale rada přijel pozdě. Bratr byl mrtev, a jmění poručeno Emilii...</p>
				<p>Po pohřbu odvezli si Emilku domů. Matka její také již zemřela, a přátel neměla.</p>
				<p>Emilce bylo patnáct let. Byla velice hezounká. Modré oko jako nebe, vlasy plavé, pleť jemnou a tělo urostlé. Paní radové, která před tím ji neznala, velice se líbila. Zamilovala si ji pro její povahu. Byla ubožák stále u cizích lidí, otec na ni platil, věděla, že má otce, ale že nesmí k němu... Tak ráda by byla někoho milovala, jím se těšila, ale neměla tu nikoho... Pobyt s otcem netrval dlouho. Sotva půl roku.</p>
				<p>Proto přilnula k paní radové, zamilovala si pana radu i Josefa, který s ní chodil na procházky, ukazoval jí každou květinku, vypravoval o všem, co by ji mohlo baviti. Paní radová pohlížela na ně s úsměvem, a těšilo ji, že Emilka bude u nich. Bude ji míti za dceru, bude si ji strojiti a s oběma se vyrážeti.</p>
				<p>Prázdniny byly veselé. Vanda, Emilka a Josef stále byli pohromadě. Činili vycházky do nedalekého lesa, jezdívali s rodiči v neděli na delší výlety. Vanda pozorovala, že Josef miluje Emilii, že ji zove sestrou - a přála jim toho oběma. Sama těšila se vzpomínkami na Bohumila...</p>
			</div>
			<div type="chapter">
				<p>Ač slečna Šíllova mohla býti o prázdninách úplně spokojena, přece nebyla. Vlekly se jako měsíc, který tak ráda v noci pozorovala, když přistoupila k oknu, otevřela je a hleděla do jasné prostory. Čím déle naň hleděla, tím více připadal jí nehybným. S prázdninami bylo rovněž tak.</p>
				<p>Počítala dny jako vojín, jenž má před odjezdem domů. Věděla určitě, za kolik dní Bohumil přijede, posléze počítala hodiny, a konečně i minuty. Když čas ten přišel, když věděla, že vlak právě teď vjel do nádraží, srdce se jí úžilo. Po čtvrt hodince vyhlížela již oknem, zda by ho spatřila.</p>
				<p>Byl již v oktávě. Celý rok bude moci jím se těšiti, poví mu všecko... Jen aby byl tak milý, jaký býval, aby ji měl rád, jako ona má jeho.</p>
				<p>K večeru již neměla stání. Vyzvala matinku, aby vyšly na procházku. Ta neodepřela. Když vyšly, ptala se matka, chce-li Vanda na chvíli do parku, nebo na náměstí. Vanda rozhodla se pro náměstí.</p>
				<p>Tu procházelo se mnoho obecenstva. Professoři, učitelé, důstojníci, úředníci, studenti malí i velcí ze všech ústavů, slečny, paničky i chůvy a služky s dětmi. Byl to šum a mihotáni se hlav, živý hovor, úklony, pozdravy, smích a vše dohromady.</p>
				<p>Slečna Šíllová a matinka její nestačily odpovídati k pozdravům. Vandu to až unavovalo. Posléze jen kývala hlavou. Byla spokojena, cítila tu nenucenou zdvořilost k sobě, ale přijímala to vše chladně. Hledala jen jednoho, od něhož pozdrav a jediný pohled byl by ji těšil.</p>
				<p>Měla štěstí. Sotva přešla s matinkou dvakrát dlouhé náměstí, vyšel Bohumil s kollegou z postranní ulice a přišel Vandě přímo před oči. Zarazil se, zbledl... hned zas zrůžověl, a než k ní došel, úplně se vzpamatoval. Pohleděl jí do očí, usmála se naň, pozdravil a zářil radostí. Z toho pohledu, z toho úsměvu nabyl jistoty o lásce její, o tom, že Vanda skutečně odolala a zachovala se pro něho. Ach, jak je nyní krásná! Viděl ji stále před očima, líbila se mu nesmírně, toužil ji objati. Kollega se divil jeho náhlému odmlčeni. Bohumil se vymluvil a prosil, aby se obrátili. Šel skoro těsně za Vandou; přešelť všechny, kteří od Vandy ho dělili, a v každém ohlédnutí Vandu pozoroval, v každém kývnutí hlavou a ve slovech, která mluvila s matkou.</p>
				<p>Přítel jeho již také pozoroval Vandu. Líbila se mu, ale neodvážil se o ní mluviti. Byl tichý, málomluvný, světa ženského příliš si nevšímal, poněvadž měl v úmyslu vstoupiti do semináře. Kollegové o tom věděli, škádlili ho s děvčaty, ale on vždy odmítl útoky jejich, a měl pokoj. Dnes měl tolik chuti říci Kvěchovi, jak spanilá je slečna Vanda Šíllová, ale obával se, aby mu Kvěch neřekl:</p>
				<p>"Koukáš? Koukáš?... Nechceš být již kanovníkem?..."</p>
				<p>Pozoroval, kterak se dívá na Kvěcha, jak se směje, i dovolil si říci:</p>
				<p>"Ta na tebe nějak bere, hochu... a myslím, že se znáte, ty také po ní tolik očima paseš."</p>
				<p>"Myslíš?"</p>
				<p>"Zcela určitě."</p>
				<p>"Koketujeme spolu, nic víc... neznáme se blíže..." zalhal si Kvěch a podíval se roztouženě do očí slečny Šíllovy, když právě se obrátila.</p>
				<p>Nečekal to, proto mu bylo rychle se uhnouti.</p>
				<p>Mezitím Vanda přemýšlela, jakým způsobem by mohla dnes s Bohumilém mluviti. Když ho měla potkati, pustila šátek na zem. Matka hned jej uviděla a volala:</p>
				<p>"Vandyno! Šátek! Šátek ti vypadl!"</p>
				<p>Než kdo se nadál, Kvěch přiskočil, zvedl hedvábný bledě modrý šáteček a podával jej slečně , řka:</p>
				<p>"Prosím!"</p>
				<p>"Děkuji, děkuji!" pravila Vanda a šáteček od něho přijímala. Při tom stiskla mu prsty. I paní Šíllová děkovala, a ani ji nenapadlo, že to byl ten, jehož psaní má ukryté v prádelníku na samém dně...</p>
				<p>Bohumil tonul blahem... Vycítil, že se to stalo její vůlí, a byl šťasten. Když jeho přítel mu hrozil a usmíval se, svěřil se mu:</p>
				<p>"Nelze to zapříti! Miluji slečnu Šíllovu dávno, miluji ji nesmírně!..."</p>
			</div>
			<div type="chapter">
				<p>Poprvé mluvila s ním v listopadu v taneční hodině. Matinka tenkráte stonala a nemohla s ní sama jíti, proto šla s paní radovou, která také vedla Emilku do taneční hodiny, aby účastniti se mohla po Novém roce aspoň jedinkého plesu.</p>
				<p>Jakmile se s Bohumilem uviděla, byla šťastna. Byl již statný, kudrnaté vlasy mu krásně slušely, oko tmavé se lesklo, úsměv měl stále kolem úst, v nichž skvěly se drobné zuby. Pod nosem černý hustý knírek, a tváře pečlivě oholené. Jakmile hudba zahrála, Bohumil přiběhl k Vandě a požádal ji, aby s ním šla tančit.</p>
				<p>"Vandyno! Drahá Vandyno!" tiskl jí ruce a slova tak tiše pronášel.</p>
				<p>"Bohumile!... Dva roky! Ty dva roky!" šeptala.</p>
				<p>Byli oba velice pohnuti. Hleděli si do očí, usmívali se na sebe a byli šťastni. Bohumil tančil výtečně. Vanda již jako dítě tančila velmi ráda.</p>
				<p>Když přetančili, Vanda ho vzala pod paždí, tiskla ruku jeho těsně k sobě a dávala na jevo svou radost, že je u něho. Milovala ho nesmírně.</p>
				<p>"Ty dva roky byly pro mne více než očistcem. Trpěl jsem velmi. Zvláště první rok. Poslal jsem dopis, psala jsi teprve za dlouhý čas, co se s ním přihodilo. V té době byl jsem na smrt smuten..."</p>
				<p>"Bohumile! Můj Bohumile!... Bojím se, abychom někde se nepodřekli, to tykání... to mi není..." rozpačitě napovídala Vanda, ač jí to bylo tak milé, tak pěkně se to poslouchalo...</p>
				<p>"Myslíš, že se vyzradíme? A co komu do toho? Jak dlouho to bude trvati? Za rok jdu do Prahy, pak bych si přál, aby o tom zvěděli i tvoji rodiče, že se máme rádi... Pět nebo šest roků uplyne nám v lásce... v naději, že se nám někdy vyplní naše tužby, abychom byli svoji... navždy svoji... viď?"</p>
				<p>Vanda slova ta ráda slyšela. Ó, kdyby ho mohla za ně políbiti! Láska její byla vášnivá... Bohumil dal by za Vandu život.</p>
				<p>Bavili se až do desíti hodin, kdy paní radová vyzvala slečny k odchodu. Bohumil Vandu doprovodil až na náměstí. Ta pak přidružila se k Emilce a k Josefovi, kteří drželi se své matky.</p>
				<p>"Jak je spokojena slečna se zábavou?" tázala se paní radová. "Milča naše si libuje, a Josef také. Jste všichni posud tak mladí, užijete toho. Umíte krásně tančit, slečno, a náš Pepa... no, to se divím! Kde pak jsi se učil! On vytáčí, jako_by prodělal několik plesů! A hovoří! Co pak jsi těm slečinkám povídal? Ty jsi mi pěkný hoch! Já myslila, že jsi pořád takový bubák! A Milča! Ty také poprvé jsi netančila, viď?"</p>
				<p>"Ach, tetinko, já již se natančila... Když si mě tatínek k sobě..."</p>
				<p>"Milenko, neměly jsme přece s Josefem choditi. Sotva jsi odložila po tatínkovi smutek..." paní radová přerušila řeč slečny Emilky, která ve své upřímnosti by povídala, že si ji tatínek k sobě vzal, a ještě bůh ví, co dále.</p>
				<p>"On mi to odpustí; však vždycky mi před smrtí říkával, že si těch patnáct let nahradím."</p>
				<p>Však těch patnáct let Milča dosti zkusila...</p>
			</div>
			<div type="chapter">
				<p>Paní Šíllová již netrpělivě čekala. Uslyševši, že jdou, byla zvědava, s jakou Vanda přijde.</p>
				<p>"Ach, matinko, to to bylo pěkné! To jsem se vytančila, vybavila, vysmála, až dost! Skorem jsem litovala, že mě nevidíš. Ale půjdeš ve čtvrtek, viď?"</p>
				<p>"Bude-li mi dobře, to víš, že půjdu. S kým jsi se bavila?"</p>
				<p>"Se všemi, matinko, se všemi."</p>
				<p>"Což Emilka?"</p>
				<p>"Také. Ona ti umí tančit velmi dobře, a Pepouš! To bys koukala, matinko! Já jsem se až divila. Zrovna jako_by to ani nebyl on. Víš, že je tak vážný, málomluvný, ale to ti do nás mluvil, až nás rozesmál. A pak taneční mistr byl ke mně tolik zdvořilý; poroučí se ti. Ten umí čardáš! Je velmi veselý. Má mnoho žákův a žákyň. Jsou tam skoro všechny slečny z města, i starší, a tančí to všechno. Mně ani nepřipadá, že by to byla hodina, je to jako ples..."</p>
				<p>"No, do plesu také půjdeme," tvrdila matka s blahým úsměvem.</p>
				<p>"Jak se těším!"</p>
				<p>"Teď již jdi spat! Jsi unavena."</p>
				<p>"Ani dost málo, matinko. Nohy mě nebolí."</p>
				<p>"Jen poslechni, děvečko, a jdi: to se tak zdá, ráno bys byla slabá."</p>
				<p>Políbila ji a dala dobrou noc. ---</p>
				<p>U radů byl týž hovor. Musili panu radovi všecko vypravovati. Přišel právě z hostince a byl v dobré míře.</p>
				<p>"A jak slečna Vandyna?" tázal se rada Pepouše.</p>
				<p>"Tančila mnoho. Nejvíce s oktavánem Kvěchem... Ten ti ji má rád!..." přiznával se v důvěře otci. "On se mne dříve pořád na ni ptal..."</p>
				<p>"Tak se mají rádi!..." řekl otec. "Nemáš ty také slečinku, co? Ó , ty šelmo!..." usmíval se pan rada a pohlédl na ženu.</p>
				<p>Ta se usmívala a pravila:</p>
				<p>"On má tuhle Emilku, viď?..." nastrojeně prohodila a upokojila se, když se k ní obrátil a pohodil roztomile hlavičkou se slovy:</p>
				<p>"To se ví! Mám..." a při tom podal jí obě ruce.</p>
				<p>Toho paní radová si přála.</p>
			</div>
			<div type="chapter">
				<p>Vanda s uspokojením se odebrala do svého pokoje.</p>
				<p>Byla krásná měsíční noc. Zelenavé i modravé světlo měsíce rozlévalo se po celé krajině. Osvětlovalo průčelí domů, vysokou věž s báněmi a věže kostela. Po světlém čele domů na náměstí posunoval se stín dvou věží protějšího chrámu, jenž stál povýšen jako strážce svých svěřených. Světla v oknech zanikala. Jen tam, kde paprsky měsíce neměly přístupu, červenala se světla lamp.</p>
				<p>Slečna Šíllova polo odstrojena přistoupila k oknu, otevřela je a u něho usedla. Dívala se přes střechy nižších domů daleko do polí. V dálce třpytila se hladina Labe, na protější straně prorážela z úkrytu olšoví stříbřitá barva družky jeho Orlice. Směrem proti proudu červenavé kalné vody labské tmavěly se obrysy mohutných Krkonoš a Sněžky, trochu v levo osvětleny byly pahorky poblíž bojiště, černal se Zvičín, jenž zdál se Vandě tak blízký. Proti oknu tam v dáli táhly se hory Orlické a sváděly zrak Vandin dál a dále.</p>
				<p>K nádraží nemohla viděti. Litovala.</p>
				<p>Nahnula se trochu z okna, aby uzřela, kdo to pod okny šeptá a přešlapuje. Byla to služka z blízkého domu. Stála tu se svým milým, vojákem.</p>
				<p>Po chvíli vyhlédla, ale již nikoho nespatřila. S utajeným dechem a velmi pozorně zavřela okno a odešla na lůžko. Zavřela oči, ale viděla stále líbající se milence pod oknem. Pocítila poprvé vnitřní nepokoj, touhu objati a líbati svého Bohumila. Viděla ho, jako_by před ní stál ve svitu měsíce. Bohumile, Bohumile! Vztáhla ruce a zavřela oči.</p>
				<p>Přelud! Pouhý přelud!</p>
				<p>Bohumil Kvěch dohonil své druhy a zašel s nimi na chvíli do hostince. Hostinec byl v úzké ulici, slušně zařízen, hostinský příjemný, sklepník čiperný. Chodili sem výhradně studenti. Mezi ně pak přicházeli jich známí z dob studií. Jen v rohu poblíž kamen stál stůl vyhrazený šesti denním hostům, kteří tu hrávali v karty. Dva z nich staří mládenci, jeden pensionovaný úředník, mistr řezbářský, cejchmistr, pan domácí a majitel několika drožek.</p>
				<p>Kvěch byl dnes vážný. Nesúčastnil se debat o studiích, professorech a děvčatech, vzal noviny a přehlížel je. Za každým slovem viděl slečnu Šíllovu a slyšel něco z její řeči. Když chvílemi pohlédl na své druhy a zaslechl sem tam něco, tázal se vždy:</p>
				<p>"O čem povídáte?"</p>
				<p>Ti se naň podívali a zasmáli se.</p>
				<p>"Jsi zamilován po uši, hochu. Zrovna o tobě byla řeč," smál se jeden a vstal od stolu, aby se mu lépe na Kvěcha dívalo.</p>
				<p>Ten však tady nezůstal dlouho.</p>
				<p>Pustil se cestou kolem domu, kde Vanda bydlila. Pohlédl k oknům, která byla již tmavá. Bílé záslony byly již spuštěny. Jenom ve dvou oknech nikoliv. Tam spala Vanda. Měla ráda světlo v pokoji, zvláště takové, jako bylo dnes.</p>
				<p>Přešel několikráte.</p>
				<p>"Kdyby věděla, že jsem jí tak blízko!..." vzdychl si.</p>
				<p>Ohlédl se ještě a kráčel na malé náměstí, kde bydlil.</p>
				<p>Vanda nemohla usnout. Vstala a přistoupila k oknu. Viděla ho... poznala ho... ale právě odcházel, ještě se ohlédl... ó, ten milý Bohumil! Jistě stál tu pod okny!</p>
				<p>Vklouzla do postele a přemítala. Vzpomínky naň ji uspaly.</p>
				<p>I Kvěch ulehl. Ale nemohl se dostati do spaní. Opakoval si každé milé slovo, které k němu promluvila, přísahal, že pro ni bude konati vše, aby se stala jeho ženou.</p>
			</div>
			<div type="chapter">
				<p>Ty dni již ubíhaly tak rychle, že se až divili. Pokud bylo pěkně a teplo, vídali se a spolu mluvili skoro každý den. Jenom před Vánocemi, kdy se chumelilo, vídali se méně. Taneční hodina byla u konce, i prodloužená hodina - skoro malý ples - vězel oběma v hlavě a přiváděl je na blahé vzpomínky.</p>
				<p>V zimě často spolu se vídali na ledě. Avšak nikdy nepožádal Bohumil Vandu, aby s ním jela. Sama mu řekla, aby v přítomnosti matčině a v přítomnosti tolika lidí nevěnoval, jí mnoho pozornosti. Mrzelo ho to velice, že by jí rodiče v tom bránili neb i zakázali. Na kluzišti vždycky probojoval mnoho v duši své, vida, že páni koří se Vandě i její paní matce, která s nimi všemi tak živě rozmlouvala a chválila jich jízdu na bruslích.</p>
				<p>Žárlil na ně. Oni neucítili toho hněvivého pohledu, je nemohlo napadnout, že srdce jeho náleží jí a její jemu. Když sama jela, usmála se vždy naň a promluvila s ním několik slov. Matka to viděla i ptala se Vandy, kdo ten pán je. Vídala ho v taneční hodině, věděla, že s Vandou často tančil, ale nepřipadla jí tehdy nijaká myšlenka, bylo přirozeno tančiti s ním; byli tam většinou studenti, s kým by byla tančila?</p>
				<p>Ale teď viděla, že po Vandě se ohlíží, ba někdy drobné jen kroužky za ní dělá a s ni rozmlouvá... Vzpomněla si na psaní, na prvé i na druhé, zachvěla se bázní, kdyby to byl on!</p>
				<p>Zavolala Vandu.</p>
				<p>"Nejsi unavena?... Není ti chladno?"</p>
				<p>"Teplo mi je. Krásné teplo. To se při brusleni zahřeje, matinko..."</p>
				<p>"Mně je zima."</p>
				<p>"Když jen tak stojíš, to ovšem. Jdi chvíli, matinko, do ohřívárny."</p>
				<p>"Nechceš jíti již domů?..."</p>
				<p>"Ty bys chtěla, matinko?"</p>
				<p>"Skoro."</p>
				<p>"Chceš-li, půjdu s tebou..."</p>
				<p>"Ale nerada, viď?"</p>
				<p>"Hezky se mi to bruslí. Trochu jsem se rozjezdila."</p>
				<p>"Tak ještě chvíli, Vandyno, jdu do ohřívárny..."</p>
				<p>"Přijdu hned, matinko, abys dlouho nemusila čekat..."</p>
				<p>Paní Šíllová by byla ráda všecko již věděla, byla by se ráda optala, ale nemohla Vandu tak brzo domů vyzvati.</p>
				<p>Zašla tedy do ohřívárny a přistoupila k oknu, jímž mohla celé kluziště přehlédnouti. Pozorovala dceru v každém mihnutí se, a neušlo jí ani, že odmítla nabídnuti k společné jízdě pánovi, jehož neznala, že obrátila se k onomu hezkému studentovi a pohodila pohrdlivě za oním pánem hlavou a přijala nabídnuti jeho. Smála se vítězně a pohlížela k ohřívárně. Uzřela matku v okně, sklopila zrak, ale nepustila se ho.</p>
				<p>Když zajeli na druhou stranu, stanuli proti sobě.</p>
				<p>"Hněváš se, Bohumile? Což za to mohu, že mě pronásledují? Není mi to milé, netoužím po tom... Viď, že se nehněváš?" pravila mu.</p>
				<p>"Nehněvám se, ale bojím se o tebe."</p>
				<p>"Činíš mě tak smutnou... proč mi to povídáš? Víš, že tě mám tak ráda!"</p>
				<p>"Kde je milostpaní?"</p>
				<p>"V ohříváme. Chtěla jíti domů. Já bych byla ráda s tebou mluvila, proto se mi nechtělo..."</p>
				<p>"Před milostpaní nemůžeš se mnou mluviti?" tázal se smutněji.</p>
				<p>"Vždyť sem ti řekla, proč."</p>
				<p>"Nesmíš, viď?"</p>
				<p>"Neví o tom dosud nikdo... jen ta psaní... ale na ta matinka asi zapomněla, protože posud nikdy o nich se nezmínila..."</p>
				<p>"Mám strach, Vandyno! Taková tíseň zmocňuje se mne. Nemohu si vysvětliti příčinu..."</p>
				<p>"Darmo se těmi myšlenkami děsíš. Upokoj se, já nikdy nepřipustím, abys byl nešťasten. Slibuji ti znova, že mne nikdo nepřinutí, abych si vzala jiného než tebe... Dostačuje ti to, abys nebyl tak smuten?"</p>
				<p>"Ano, ale bojím se přece... Milostpaní na tebe volá... S Bohem, Vando, snad zítra za Slezskou branou,... přijdeš?"</p>
				<p>Když šly domů, paní Šíllová přísně pohlédla na dceru a tázala se:</p>
				<p>"Kdo je ten mladík s kudrnatou hlavou? Také v hodině s tebou tančil."</p>
				<p>"Který?"</p>
				<p>"Který! Ten, s nímž jsi posledně na ledě mluvila..."</p>
				<p>"Ano, ten? To je... hm... jeden oktaván..."</p>
				<p>"Vando, neměj se studenty nic! Nejsi pro ně... Co student? Co je to?"</p>
				<p>"Já jen tak..." řekla tiše Vanda.</p>
				<p>"Proto! Myslím, že nejsi dítě, abys neměla více rozumu... Ten professor Vlček hezky jezdí, viď? To je velmi hezký pán... a galantní... viď?"</p>
				<p>Vanda mlčela. ----</p>
			</div>
			<div type="chapter">
				<p>Bylo to v únoru, když někdo zaklepal na dvéře salonu u Šíllů.</p>
				<p>Paní Šíllová šla otevřít. Vanda již se těšila; věděla, že Bohumil slíbil, že přijde s pozváním. Poznala jeho hlas.</p>
				<p>"Jsme tak smělí a dovolujeme si zváti vás, milostivá paní, do plesu, který pořádají studující vyššího gymnasia čtrnáctého února," pravil Bohumil a pátral po Vandě.</p>
				<p>"Doufáme, že se slečnou, milostivá paní, poctíte ples náš svou přítomnosti," převzal řeč druhý.</p>
				<p>Vanda slyšela vše. Vstoupila do salonu a uklonila se oběma pánům. Ti opětovali poklonu.</p>
				<p>"Pořádáme čtrnáctého ples, slečno; doufáme, že se připravíte. Bývá nejpěknější, a pak ten účel... ve prospěch chudých studujících," pravil pan Kvěch.</p>
				<p>"Rozhodně přijdeme, pánové, Vanda se naň těší. Ples váš jistě navštívíme, ač mluvím o své újmě, můj muž je v úřadě, ale myslím, že mu mluvím z duše..."</p>
				<p>"Bude nás velice těšiti, milostivá paní a slečno, že přijdete."</p>
				<p>Zvedli se a odešli.</p>
				<p>Vanda šla za nimi. Promluvila několik slov a toužebně zahleděla se v oči Bohumilovy.</p>
				<p>Když se vrátila, matka na ni pohlédla.</p>
				<p>"To je ten tvůj tanečník z hodiny, viď?"</p>
				<p>"Ano."</p>
				<p>Vzala pozvání a četla je. Na druhé straně podepsán byl za výbor Bohumil Kvěch a Jan Jaro.</p>
				<p>Studující od Šíllů vešli k radovi. Nebyli tam dlouho. Vyprovázela je sama paní radová a ujišťovala, že přijdou.</p>
				<p>Bohumil byl veselejší. Přišed někam do rodiny, byl pln hovoru a žertů. Slečnám se líbil více než pan Jaro, který později již jen stál mlčky a nechal mluviti Kvěcha.</p>
				<p>Paní Šíllová vzala pozvání, obrátila je a četla obě jména oktavánů... Dnes ji napadlo, že ten kudrnatý jistě je onen, jenž psal Vandě do Prahy. Zašla do pokoje a vyhledala oba dopisy, které měla pečlivě uschovány ve své skřínce na šperky. Vyňala oba, uschovala v kapse své zástěry a vešla do salonu. Poslala Vandu do kuchyně.</p>
				<p>Když paní Šíllová osaměla, vyňala dopisy a srovnávala písmo podpisu na pozvání s písmem ve psaní. Dlouho srovnávati nemusila. Slovo Bohumil bylo všude stejné. Zrovna se zachvěla myšlenkou, že Vanda miluje opravdu jeho - studenta! Vysvětlila si chování jeho na ledě i v taneční hodině, vysvětlila si počínání její proti Trenklerovi i proti professoru Vlčkovi, který se s ní v divadle tak rád bavil. Myslila si, že je to první dívčí blouznění, že i on, student, je snílek, jenž brzy zapomene a se umoudři. Ba, ona o tom od té doby ani nepřemýšlela, neměla kdy o tom přemýšleti, zapomněla na to úplné. Teď znova musila zvěděti, že Vanda miluje. A koho miluje? Mladíka! Bez postavení... studenta... jen pouhého studenta... V rychlosti přečetla oba dopisy... za pět nebo za šest let si ji vezme... psal... ó, ten bloud... kdež ona může tak dlouho čekat... léta prchají... A což kdyby pak ji nechal... Ne, to nesmí být... Však třeba promluviti s ní i s otcem... Ale ne... snad se mýlí...</p>
				<p>Zavolala Vandu, zaplašila své domněnky a tázala se:</p>
				<p>"Těšíš se, Vandyno? Myslím, že pan Vlček požádá nás, aby mohl doprovoditi tě do plesu. Co myslíš?"</p>
				<p>"Pochybuji."</p>
				<p>Paní Šíllová již nemluvila a odešla dohlédnout po kuchyně.</p>
				<p>Vanda sepjala ruce a zahleděla se v podpis Kvěchův. Bylo jí nevolně... Matka jí řekla něco neočekávaného. Vlček! Ó, ten Vlček bude zase překážeti! Seznala, že matka by si ho přála... Chtějí snad ji za něho provdati... Přistoupila k pianu, aby zaplašila tíživé myšlenky.</p>
			</div>
			<div type="chapter">
				<p>Těch několik dní do čtrnáctého února byla velice smutna. Myšlenka na slova matčina velice ji znepokojovala. Jakmile objevil se v mysli její professor Vlček, bála se, aby nedošlo k takovému výstupu jako v Praze, kdy jako bez ducha kráčela po boku poručíka Trenklera... Každý příchod otcův z hostince očekávala velmi nerada. Vyřizovalť jí otec poručení páně Vlčkovo, usmíval se na ni čtverácky a přidával k tomu žertovné věty.</p>
				<p>"Zdá se mi, že jsi se mu zalíbila... Nu, co se tak podivně tváříš, snad nechceš býti jeptiškou?... Děvčata v tvých letech pletou pánům hlavy..."</p>
				<p>"Ale tatínku!"</p>
				<p>"No, pojď sem, Vandyno, sedni si vedle mne... tak... a teď se mi podívej do očí... viď, že mám pravdu?"</p>
				<p>Otec začal s ní do opravdy. Ale Vandě zněla otcova slova podivně, a bylo jí odporno je poslouchati. Pan Šíll slyšel o své dceři chvály, již věděl vše, co povídalo se o ni mezi pány, a počítal ty, kteří řekli, že by si Vandu vzali. Proto bez rozpaků řekl doma své mínění a přál si zvěděti něco z úst samé Vandy, která otázky jeho odbývala mlčením.</p>
				<p>Každý krok na chodbě pokládala za příchod professora Vlčka, děsila se, až řekne, že chce doprovoditi ji do plesu. Věděla, že ji rodiče k tomu budou míti. Pohlížela na ně jako na přísné dozorce svého chování.</p>
				<p>Strach její byl zbytečný. Vlček nepřišel.</p>
				<p>Setmělo se, zahrčel kočár, a Šíllovi ubírali se dolů k povozu. Kočáry se všech stran se sjížděly, plno zvědavých ženských kupilo se kolem vchodu; prohlížely toiletty slečen a gardedam, aby měly druhý den o čem hovořiti.</p>
				<p>Schody byly pokryty koberci. Po obou stranách květiny a sádrové sochy. Když rodina Šíllova vstoupila nahoru, přihrnulo se hned několik pánů z výboru, ukláněli se a ukazovali, kde šatna, kde vchod do sálu.</p>
				<p>Vanda uvedena byla Kvěchem.</p>
				<p>Sál byl krásně dekorován. Kolem rozestaveny pohovky. Podlaha se leskla jako zrcadlo.</p>
				<p>Zraky všech obrátily se k slečně Šíllové. Byla oblečena velmi vkusně. Vypadala jako bílý vzdušný anděl...</p>
				<p>Kvěch byl hovorný, nálada jeho byla slečně Šíllové až nápadna. Smál se stále čtveračivě, dával otázky, jež týkaly se dekorace sálu, a kritisoval toiletty některých dam.</p>
				<p>Když sál byl naplněn, hudebníci začali ouverturu, při které slečny s pány se procházely.</p>
				<p>Později zazněla polka. Vanda tančila s Kvěchem, který ji dosud nepustil, ač jako výbor měl jinde dosti práce. Mezi dveřmi do jídelny, kde se uhostili kolem stolu pánové, pan Šíll stál s professorem Vlčkem.</p>
				<p>Ten nespustil Vandu z očí a číhal na příležitost, až oktaván Kvěch slečnu posadí. Ale ten se k tomu neměl, pln radosti, že tančí s Vandou.</p>
				<p>Konečně přece uklonil se slečně a dovedl ji na místo k matce. Tu professor pohladil si do špičky sestřižený vous na bradě, zapínal knoflíček u rukavičky, pokašlal a pustil se k slečně. Ale jaké neštěstí! Předběhl ho Kvěchův kollega Jaro, jenž s ním u Šíllů zval. Bohumil navedl své druhy, aby pozorovali slečnu Šíllovu a jeden si ji podával druhému, by professor, jemuž říkali pro jeho rezavé vousy "šafrán", k ní nemohl.</p>
				<p>Professor počal býti netrpěliv. Zdálo se mu, že všichni naň pohlížejí. Nedíval se na jiné dámy, které dosti se vyseděly, pátral jen po Vandě. Dnes chce jí říci, že se ožení, že nalezl tu, kterou by mohl milovati, a až ze zvědavosti se optá, která je tak šťastna, řekne jí: "Vy , slečno, vy!"</p>
				<p>Ale nedařilo se mu. Vanda zadána byla na všechny tance řadové.</p>
				<p>Konečně přece dostal se k ní.</p>
				<p>"Jak se bavíte, slečno?" tázal se.</p>
				<p>"Výtečně, pane professore!" odpověděla Vanda a pohleděla ve stranu, kde stál Kvěch.</p>
				<p>"Jen se mi zdá, že je tu příliš hustý vzduch. Spotřeba kyslíku je při takové návštěvě veliká. Pak nasycen je vzduch různými vůněmi, které obsahují prchavé silice bezkysličné, jsou to většinou uhlovodíky, jež obsahují uhlík, vodík a málo kyslíku, jich složení je většinou CHO v různém poměru nebo CHS, k nimž patří uhlovodíky sirnaté, kteréž jsou na plíce velmi těžké. Vzduch má býti smíšen ze čtyř měr dusíku a z jedné míry kyslíku, ve sto kilogramech má býti aspoň 23 měr kyslíku, aby příjemně se dýchal, aby krev měla dostatek..."</p>
				<p>To bylo hrozné!... Vanda poslouchala ho s netrpělivostí; již chtěla mu říci, že nezná se v chemii, aby mohla s nim o vědě té rozmlouvati, ale nechtěla vůbec s ním mnoho mluviti.</p>
				<p>Celou polku s ní tančil, pak s ni sálem chodil a valčík tančil zase. Slečna ohlížela se po Bohumilovi a po jiných; přála si, aby byla vysvobozena. Když hudebníci zahráli předehru k besedě, řekl jí:</p>
				<p>"Slečno, budu prosit!"</p>
				<p>"Ach, pane professore, jsem zadána."</p>
				<p>"Budu tedy prositi na druhou besedu, nebo na příští čtverylku."</p>
				<p>"Jsem zadána na všechny řadové tance... je mi líto. Pohleďte na můj taneční pořádek. Je popsán."</p>
				<p>Vlček již nepromluvil, dovedl slečnu k matince, uklonil se a mlčky odešel. Zašel do jídelny. Usedl blíže pana Šílla, pozvedl skleničku s vyčpělou sodovkou a vyprázdnil ji do dna.</p>
				<p>"Vy se mi líbíte, pane professore! Jak vám tanec sluší! Jste tak červený..." lichotil mu pan Šíll.</p>
				<p>"Tančil jsem dva kousky se slečnou Vandou. Tančí výborně."</p>
				<p>"To je kotě!" zvolal pan Šíll.</p>
				<p>"Roztomilá!"</p>
				<p>"Viďte!" řekl Šíll a zapil radost.</p>
				<p>Vanda čekala na Bohumila. Ten přišel.</p>
				<p>"Vytrpěla jsem očistec. Jen si pomysli. Dostal mě professor Vlček, ale to byla rozprávka! Kdyby nebylo besedy, trápil by mě snad posud."</p>
				<p>Rady se rovnaly. Beseda začala.</p>
				<p>Šla jim výtečně.</p>
				<p>Pan Vlček již nevešel do sálu. Nálada, kterou si sem přinesl, zmizela.</p>
				<p>Teprve po půl noci, když paní Šíllová s Vandou přišly do pokoje, aby něco pojedly, měl příležitost s ní promluviti.</p>
				<p>"Co si přeješ?" tázal se pan Šíll.</p>
				<p>"Já jen bílou kávu a koblihu," žertovně řekla Vanda.</p>
				<p>"Slečna je přítelkyní kávy?" ptal se.</p>
				<p>"Jako všecky ženské, pane professore," odpověděla rychle.</p>
				<p>Asi po hodině hudba opět zazněla. Vanda se zvedla a professor požádal ji o taneček.</p>
				<p>Šla nerada.</p>
				<p>Ale ten taneček byl tak dlouhý, že div neplakala. Professor mučil ji svými přednáškami. Požádala ho, aby jí popřál oddechu. Jen ji posadil, přiběhl Kvěch - a Vanda tančila jako o závod.</p>
				<p>Professor na ně hleděl a pomyslil si: "To není unavena... Ó, ti studenti! Všem patří po dvojce... žádné bály... nic... člověk tu hraje podřízené úlohy. Já vás budu z chemie sbírat, počkejte!" hrozil v duchu studentům.</p>
				<p>Ke čtvrté hodině paní Šíllová i paní radová podřimovaly. Když Vanda k nim se posadila, řekla jí matinka:</p>
				<p>"Vandyno, abychom již šly domů. Snad toho již máš dosti. Pojď, řekneme tatínkovi!"</p>
				<p>Vanda šla.</p>
				<p>"Chceme jít domů," řekla, "abychom tu nezůstali poslední..."</p>
				<p>Odjeli.</p>
				<p>Vanda byla ráda, že Vlček nepřised. Jely s matkou a s paní radovou. Pan rada, pan Šíll a Vlček šli pěšky. Student radův z povinnosti ještě tam musil zůstati.</p>
				<p>Když dámy vystoupily, počkaly na pány, kteří měli klíče. Ti si pospíšili. Pan Vlček s nimi. Ještě se optal, jak slečna celkem se bavila, a požádal pana Šílla i paní, smí-li je navštíviti.</p>
				<p>Paní Šíllová ráda to slyšela, zvláště v přítomnosti paní radové jí velice lichotilo, proto odvětila:</p>
				<p>"Ó prosím, prosím, pane professore? Jen račte přijíti, budete nám všem srdečně vítán..."</p>
			</div>
			<div type="chapter">
				<p>Paní radová spěchala do pokoje, kde spala Emilka.</p>
				<p>Zastavila se u její postele a zahleděla se do hezkého obličeje, na nějž padalo světlo lampy s koulí bledě zelenavou. Emilka měla hlavu položenou na dlani levé ruky. Pravá její ručka ležela na peřině. Na útlém malíku leskl se ji prstýnek, památka po matce.</p>
				<p>Očka její byla zavřena. Bylo znáti, že plakala, že usnula nedávno. Posud leskla se jí slza v pravém koutku oka. Šáteček na přistavené stolici byl vlhký a sežmolený.</p>
				<p>Paní radovou to otřáslo. Proč plakala? Což se jí nelíbí u nás? Nebo snad, že všichni odešli do plesu, a ona zůstala se služkami doma?... Což se sluší voditi do plesu děvče, které ukončilo patnáctý rok? To by nedovolila nikdy.</p>
				<p>Emilka ani sama neměla chuti a rozumně řekla, že do plesu bude chodit za dva roky. Proč tedy ty zvlhlé řasy a šáteček? Ach, ubohá! Vzpomněla si na matku, o které všecko se dověděla, vzpomínala na otce, jenž ji měl tak rád. Byla v cizině, u přátel, ale zastesklo se ji přec. Pak také stále viděla Josefa, jak tanči, jak jiné baví a s nimi laškuje... Kéž by raději zůstal doma a dočetl onu novellu o pohozeném dítěti, ta ji tak bavila, tak dojímala.</p>
				<p>Paní radová přišla do pokoje a vzdychla si. Proč? Ani nevěděla. Přirostla jí Emilka tak k srdci, že ji velice milovala a pokládala za svou. Aspoň by si přála, aby se stala ženou Josefa, který ji měl rád jak o sestru.</p>
				<p>Josef v plese byl velice vesel, tančil dosti. Vše ho těšilo. Jen jedno stále mu vězelo v hlavě. Emilka. Jak by sejí to líbilo! Jak by ji prováděl! Viděl ji stále před očima a těšil se na zítřek. Bude jí vypravovati, ona se bude smáti, sepne ruce, položí je na jeho rameno a hlavinku svou na ně svěsí. Ucítí její dech, tlukot jejího srdečka. ---</p>
				<p>Po páté hodině bylo v sále volno. Většina dam odešla. Jen které tu měly své miláčky, zdržely se na jich žebronění. Teprve k hodině šesté zůstali tu jen studenti s některými professory a jinými pány.</p>
				<p>Hudba přestala, v sále nastalo ticho. Jen kroky a hovor rozléhal se po velké místnosti.</p>
				<p>Josef s Kvěchem a Jarou seděli u téhož stolu. Pili černou kávu a hlučně hovořili. Josef dopil a odešel. Také Jaro s přítelem Kvěchem se sebrali a odešli do zimy. Padal drobounce sníh. Střechy byly bíly. V ulicích posud nemohl se udržeti, místy byly černé skvrny.</p>
				<p>Rozešli se. Kvěch šel dále, Jaro vešel do domu, kde bydlil. Bohumil přehrnul límec zimníku a ruce strčil do kapes. Doma se odstrojil a ulehl. Nazejtří bylo prázdno, mohl bezstarostně spáti. Ale nemohl usnouti. Hlava ho pobolívala, celé tělo trnulo. Však se natančil! Těšilo ho, že mu slečna Šíllova tolik přeje a má ho tak ráda.</p>
				<p>Viděl ji stále, jak v hezounce ušitých šatech se otáčí, hlavu trochu na stranu klade. To jí tak slušelo!</p>
				<p>Neusnul dlouho. Ráno nebyl příliš ospalý, šel na procházku k nádraží. ---</p>
				<p>U Šíllů hned po plese se neodebrali na lůžka. Paní Šíllová musila pánovi připraviti černou kávu a sobě a Vandě čaj. Vypravovali o všem, co na plese viděli a slyšeli.</p>
				<p>Pan rada kladl stále hlavu na stůl a něco pobručíval.</p>
				<p>"Ten professor se mi líbí," začala matka, "ta postava, ta chůze vážná..."</p>
				<p>"A ty rezavé vousky!" se smíchem dodala slečna.</p>
				<p>"Což vousky, ty nerozhodují, jen když nemá srdce rezavé..."</p>
				<p>Vanda odběhla do kuchyně.</p>
				<p>"Muži, co říkáš tomu professorovi? Mohlo by to být, viď?"</p>
				<p>"To si myslím! Ten člověk se mi líbí! Přijde, přijde... nebudeme proti tomu. Partie dobrá."</p>
				<p>"Myslím, že zejtra nepřijde..." začala znova.</p>
				<p>"Kdo? Kdo, matinko?" ptala se Vanda, vrátivši se s kávou a čajem.</p>
				<p>"Jako bys nevěděla! Vlček! Professor!"</p>
				<p>"Co by tu dělal? Ať zůstane jen!" hněvivě řekla Vanda.</p>
				<p>"Co by tu dělal? Jako bys nevěděla! Chce tě!" hlasitě řekl otec.</p>
				<p>Vanda se otřásla a řekla: "Jdu spat..."</p>
				<p>Pod peřinou zaplakala.</p>
			</div>
			<div type="chapter">
				<p>Od oné chvíle vznášela se nad Vandou beznadějnost v uskutečnění všech tužeb a přání, která soustředěna byla v bytosti Bohumilově. V duši její povstával stín, jenž celou svou délkou vrhal se na bytost Bohumilovu a ji zastiňoval. Vše bylo jako omlženo, zastřeno. Cítila mráz po těle, když jí připadlo, že rodiče její byli by pro každého jiného, jen ne pro Bohumila. Oni o tom nevěděli, a kdyby věděli, řekl by otec zrovna, co řekla matka: Student nic není...</p>
				<p>Co je proti němu Vlček s rezavou špičkou na bradě! Co byl Trenkler, a co jsou jiní!</p>
				<p>Nedovedla se vmysliti v postavení, že by mohla přisednouti ke staršímu pánovi, jeho milovati, snad líbati a nechati se líbati... Třásla se na všem těle, když na to jenom pomyslila.</p>
				<p>Když po několika dnech professor Vlček přišel, málo mluvila a bála se, aby řeč nebyla přivedena o ní.</p>
				<p>Nebyla. Profesor vykládal o různých složeninách chemických, o kůře zemské, o obydlení měsíce lidmi nás dokonalejšími; pan Šíll pokyvoval, a paní Šíllová se založenýma rukama napjatě poslouchala. Měla Vlčka za učence, kterého je škoda pro gymnasium; přála by mu, aby mohl přednášeti na universitě.</p>
				<p>Když se mluvilo o lidech na měsíci, usmíval se pan Šíll a prohodil žertovně:</p>
				<p>"Mají-li pak tam také plesy?"</p>
				<p>"Dost možná, že i tancem se baví," odpověděl professor a usmál se na Vandu.</p>
				<p>To bylo pro Vlčka dobrou příležitostí, aby začal o něčem jiném.</p>
				<p>"Jak jste se vyspala tenkrát, slečno?" tázal se.</p>
				<p>"Dobře, milý professore," řekla.</p>
				<p>Rozplýval se. Tak přátelsky mu říkala.</p>
				<p>"My, milý pane professore - jak naše Vanda vám říká - my, milý pane professore, spali dobře. Ale ještě doma jsme byli veseli, moje choť vařila mi kávu, a sama s Vandou čajovala...</p>
				<p>"Já jsem měl velice nepokojnou noc..."</p>
				<p>"Mnoho jste tančil," řekla paní Šíllová.</p>
				<p>"Nikoliv, milostivá paní, tančil jsem pouze se slečnou... asi snad čtyři kousky, viďte, slečno?"</p>
				<p>"Nepočítala jsem jich, pane professore," pravila slečna Šíllova.</p>
				<p>Dříve se podřekla. Myslila na Bohumila, vyhrklo jí slovo "milý", byla nucena přidat již "professore", když rázem se vzpamatovala. Mrzelo ji to, poněvadž otec z toho hned dovedl těžiti.</p>
				<p>Paní Šíllová přísně se na ni podívala a svraštila čelo.</p>
				<p>"Já zase velmi dobře si pamatuji vše, slečno, co jste mi řekla."</p>
				<p>"Nebylo toho mnoho," se sklopenou hlavou řekla Vanda a skládala cípek své atlasové zástěry.</p>
				<p>"Pamatujete se i vy, slečno, na vše?"</p>
				<p>"Velmi dobře. Mluvil jste něco o uhlovodíku, o silicích a... již ani nevím... nezajímalo mě to."</p>
				<p>Paní Šíllová pokašlala a nohou svou hledala nohu dceřinu, aby ji přitlápla na srozuměnou, by se pamatovala.</p>
				<p>Vanda to věděla, proto nožky své daleko odstranila pod stůl... Professor, který seděl proti nim, ruce na kolenou, odmlčel se a prohlížel svou pravou novou botku, kterou kladl na stranu, jako_by chtěl viděti spodek podešvu.</p>
				<p>Z trapné chvíle vytrhla je paní Šíllová.</p>
				<p>"Věřím ti, že jsi ani nestopovala řeči pana professora! Což vy slečny, nejraději mluvíte o srdci, lásce, viď? Já byla zrovna taková, ale neřekla jsem nikdy, když některý pán zabočil na vědecké pole, že mě to nezajímá; byla jsem neupřímna, ty jsi upřímna, řekneš to hned, máš povahu po tatínkovi. Je to výtečná vlastnost, pane professore. Aspoň víte, o čem naše Vandyna ráda poslouchá... Ó, jsem jista, že dovedete city své tak krásně vylíčiti ženě... ovšem, kterou milujete... že dojista ji uchvátíte..." řečnila, aby zamluvila, co se jí nelíbilo, a dodala Vlčkovi kuráže.</p>
				<p>Mrkla na muže, který jí porozuměl. Vstal, a jako_by si teprve na něco vzpomněl, pravil:</p>
				<p>"Pane professore, odpustíte na okamžik, zapomněl jsem zaříditi něco v úřadě!"</p>
				<p>"Ó, prosím, prosím, neračtež se k vůli mně zdržovati," řekl professor a pomáhal panu Šíllovi oblékati drahý kožich.</p>
				<p>Odešel. I paní Šíllová odběhla do pokoje. Vanda zůstala s ním samotna. Poznala, že to bylo rodiči tak nastrojeno: zmocnil se jí hněv a odpor.</p>
				<p>"Slečno..." Ticho dlouho trvající. "Slečno..." Zase... "Slečno... tušíte, že..." Ticho. "Tušíte, že mi nejste lhostejna. Poznal jsem, že vzpomínka na vás, přítomnost vaše mě blaží... Jste první, která takový dojem na mne učinila; já vás, slečno... ano, já vás... však mi rozumíte... můžete mě míti trochu ráda, můžete mi to říci již dnes, kdy i rodičům vašim chci to říci a o vás požádati... Slečno, proč mlčíte? Miluji vás nevýslovně... Mluvte! Řekněte aspoň jedinké slovo: ano..."</p>
				<p>"Já již miluji... opravdově... Řekla bych vám, že je mi líto, ale byla by to jen fráse."</p>
				<p>Když matka vstoupila, Vanda stála u okna a on byl na odchodu.</p>
				<p>Paní Šíllová div neupustila svačinu.</p>
				<p>Vanda stála u okna zády k professorovi, poklepávala na polštář v okně a hleděla do ulice. Pan Vlček stál nehybně. Jednou rukou byl podepřen o stůl, druhou otáčel klobouk na ukazováčku. Pohlédl na paní Šíllovou tak smutně, že cítila pohnutí a nějaký vnitřní boj. Postavila vše na stůl, podepřela ruce v boky, hleděla s jednoho na druhého a nevěděla co říci.</p>
				<p>"To jste se najednou utišili," řekla. "Vando, pane professore, zasedněte k svačině. Tak... tak... nedejte se pobízet."</p>
				<p>Ale professor mlčel. Dýchal rychle. Ona již miluje! Ona miluje! Kdo je ten šťastný? Tady ve městě nikdo! Věděl, že žádný dosud se neodvážil, jen on v obavě, aby nepřišel pozdě. A přišel! Proč neseznámil se s ní hned na vojenském koncertě v parku? To jistě má někoho v Praze, rodiče o tom nevěděli!... Nechť! Snad dobře, že tak se stalo! Osud! Osud! Nemá ji dostati! Není mu souzena!</p>
				<p>Byl zdrcen, překvapen.</p>
				<p>"Vando! Vando!" matka volala znova.</p>
				<p>"Přeješ si, matinko?" ptala se, neobracejíc se od okna.</p>
				<p>"Svačina!" hlasem velmi jasným řekla paní Šíllová a popošla k panu Vlčkovi.</p>
				<p>"Račte odložit klobouk, pane professore, snad nechcete již odejíti! Vando, pan professor chce odejíti!"</p>
				<p>"Tak? Velmi brzy," Vanda nutila se do řeči a obrátila se. Ale v nitru byla ráda, že odchází Přítomnost jeho ji tížila. Měla matce za zlé, že ho nutí, aby zůstal.</p>
				<p>"Můj muž vrátí se hned, pane professore, mrzel by se, kdyby vás při návratu nenašel," pravila paní Šíllová, vzala mu z ruky klobouk a odnesla zimník do vedlejšího pokoje.</p>
				<p>Professor tedy zůstal.</p>
				<p>"Dal jsem slovo kollegovi," pravil, "čeká na mne ke čtvrté hodině v kavárně."</p>
				<p>"Odpustí vám zajisté, doví-li se, že jste měl důležitější věci na starosti," usmívala se paní Šíllová a pohleděla na Vandu a pak na professora. Ten rozuměl paní Šíllové. Utvrdil se v domněnce, že o pražském milenci slečny Vandy nic nevědí, nebo tomu nepřejí. Pokus, aby Vandu přemlouval, zdál se mu zbytečný. Cítil se zklamán, nešťasten pro okamžik ten i pro všechny dny, pokud nezvykne myšlence, že krásná Vanda bude ženou jiného. Již neměl stání, poněvadž cítil, jak je tu zbytečný.</p>
				<p>Když paní Šíllová stále nutila, přece přisedl, ale svačiny se nedotekl. To paní Šíllovou mrzelo nejvíce. Náhlá chladnost, podivné chování Vandy ji překvapilo.</p>
				<p>Pan Šíll se nevrátil. Myslil si, aby nepřekážel, aby mladí hodně si toho napovídali a mohli se dohodnouti...</p>
				<p>Vlček se poroučel. Chladně, bez úsměvu.</p>
				<p>Obě za ním několik kroků popošly. Když zavřel dvéře, paní Šíllová pohlédla na Vandu, která sklopila zrak.</p>
				<p>"Vando, co se stalo?"</p>
				<p>Mlčela.</p>
				<p>"Co se stalo?"</p>
				<p>"Vím tolik, matinko, jako ty."</p>
				<p>"To není pravda. Ty jsi mu něco řekla. Je smuten, ty jsi jistě toho příčinou."</p>
				<p>"Nevěděla bych proč! Mohu za to, že..."</p>
				<p>Vstoupil pan Šíll.</p>
				<p>"Potkal jsem professora. To je mi divné! Co se stalo? Pozdravil a prchal, aby nemusil se mnou mluviti. Jde pan rada... jdeme spolu... zrovna jsem se hanbou propadal. Mluvili jsme o něm, že by jako chtěl naši Vandu... a tu máš... zrovna rada musí zvěděti, že professor mě ignoruje, že nechce ani mluviti.</p>
				<p>"To víš... Vanda..."</p>
				<p>"Ták!" řekl zdlouha. "A co pak se slečně na něm nelíbí?"</p>
				<p>"Tatínku! Matko! Ó, já vím, chcete mě vdávati, abych u vás nebyla. Já ho nemiluji, je mi protivný, nechtě mě u sebe. Proč chcete, abych byla nešťastna?" vrhla se jim k nohám a plakala.</p>
				<p>Rodiče pohlédli na sebe a skoro najednou řekli:</p>
				<p>"Vstaň! Nikdo tě nenutí! Neplač!"</p>
			</div>
			<div type="chapter">
				<p>Slečna Šíllova nápadně se změnila. Od té doby, kdy rodiče pomýšleli na její sňatek, byla smutná, málo mluvila a málo vycházela, jen někdy k vůli Bohumilovi, aby aspoň ho spatřila. Bála se, aby někdo ji neviděl a neřekl to otci.</p>
				<p>Městem roznesla se zpráva, že professor Vlček nemá ze známosti se slečnou Šíllovou nic. Kdykoliv někdo se mu o tom zmínil, vymlouval se, že sám toho nechal, Šíllová pak se svěřila paní radové, že tomu nechtěla Vanda. Radová pověděla to paničkám jiným, které se postaraly, aby zvědělo o tom celé město.</p>
				<p>Čas rychle ubíhal. Přišlo jaro. Stromy začaly se zelenati, v úkrytu voněla fialka a žlutal se blatouch na bahnitých místech luk. Vrátili se ptáci a oživili krajinu. Voda v Labi v Orlici vystoupila jarním táním sněhu na horách a rozlévala se po širém okolí.</p>
				<p>Osení bujelo, stromy obalily se bílým květem. Ptactvo zpívalo, přelétávalo a snášelo potravu svým mláďatům, která si hověla v měkkém hnízdečku.</p>
				<p>Přišel červen i červenec.</p>
				<p>Bohumilovi nastala starost. Již odbyl písemné zkoušky a na ústní čekal uprostřed července. Vycházel s knihami do parku, byl pilným velice.</p>
				<p>Paní Šíllová vycházela k večeru s Vandou na procházku. Potkávali ho skoro denně s knihami v ruce. Uklonil se a pozdravil. Matka přísně hleděla na dceru, aby jí neušel ani záblesk radosti, když Kvěcha spatřila. Vanda vždy se zapálila a sklopila zrak. Bohumilovi to bylo divno, trápil se tím, myslil na to, učení mu do hlavy nešlo, proto ustanovil se na tom, že bude straniti se jich, aby nebyl v učení roztržit.</p>
				<p>Paní Šíllová od paní radové zaslechla leccos, co se o Vandě povídá, musila i poslechnouti, že onen kudrnatý oktaván Vandě velmi se líbí, že je do ní zamilován již dávno, již asi tři roky. Paní Šíllová ani nemohla uvěřiti, že by to bylo pravda.</p>
				<p>Neřekla dosud Vandě nic, ale stopovala ji v každém kroku, v řeči i v práci. Nepustila ji nikdy samotnu na ulici.</p>
				<p>Poslední čas, co s ní chodila do parku, nepozorovala nic. Kvěch pozdravil, obličej jeho byl vážný, cizí. Když úkosem pohlédla na Vandu, ta skoro ani nepodívala se naň.</p>
				<p>Později již nevídaly Kvěcha. Když pak přidružil se k nim v parku doktor Řada, jenž nedávno se tu usadil, nepřipadla jí už jiná myšlenka, než na doktora Řadu. Nazejtří přidružil se opět a doprovodil dámy až k domu.</p>
				<p>Byl to hezký člověk, asi dvaatřicetiletý. Temná jeho pleť měla něco zajímavého. Tmavý plnovous byl krátce přistřižen, oko černě a vlas tmavý. Šatil se velmi elegantně.</p>
				<p>Z jeho chování dalo se mysliti, že Vanda se mu líbí a že by ji pojal za ženu. Proto Vanda raději vycházela s matkou branou směrem ke kapličce do poli, kde byla jista, že doktora nepotká. Ale matka málo kdy byla dceři po vůli, vždy spěchala do parku s vědomím, že pan Řada s Vandou si učiní známost.</p>
				<p>Konečně je v parku i vyhledával. Zvítězila-li Vanda, že šly ke kapličce, ptal se nazejtří, kde byly.</p>
				<p>"Co jsem se načekal," pravil, "ale nedočkal jsem se. Bylo mi smutno, ani do večeře jsem chuti neměl a do hostince jsem nešel."</p>
				<p>Paní Šíllová cítila teplo, které z řeči jeho vanulo, a byla přesvědčena, že myslí to docela vážně. Vyprovázel je opět až k domovu a ptal se, v kolik hodin vycházejí, aby přišel jim vstříc.</p>
				<p>Ale nazejtří Vanda už ráno to navlékla tak, aby odpoledne matinka zůstala s ní doma. Řada čekal, ale nedočkal se. Divně si to vykládal, ale těšil se na příští den.</p>
			</div>
			<div type="chapter">
				<p>Toho dne navštívila Vandu slečna Nádherova. Vybídla ji, aby s ní šla na procházku. Vanda požádala matinku, která neodepřela. S největším potěšením zašly do parku, kde právě byl vojenský koncert. Jen vešly, a potkaly Kvěcha, který pod paží sevedl s bratrem slečny Nádherovy. Oba páni se k nim připojili.</p>
				<p>"Dnes již jsme akademiky, slečno," ohlašoval Kvěch. "Včera odbývali jsme maturitu. Oba s hvězdičkou..."</p>
				<p>"Gratuluji vám, pánové," řekla Vanda.</p>
				<p>"Nevidíš tu změnu? Oba mají už hůl v ruce a doutník v ústech; bojím se, aby Edouš nepřipálil si vousy," smála se Pavlína, narážejíc na to, že bratrovi sotva se pod nosem černaly.</p>
				<p>"O mně byste to mohla říci, slečno," podotkl Kvěch a usmál se.</p>
				<p>"Máte z nás radost?" ptal se Nádhera.</p>
				<p>"Velikou. Kdybys byl propadl, styděla bych se za tebe velice," řekla Pavla.</p>
				<p>"A vy, slečno?" Bohumil tázal se Vandy.</p>
				<p>"Teší mě to velice. Přeji každému, a vám zvláště. Kdy odjedete na prázdniny? A přijedete sem někdy o prázdninách?"</p>
				<p>"Myslím, že přijdu. Nebudu moci zapomenouti, nerad odjíždím..."</p>
				<p>"V Praze nastane vám volnější život," pravila Pavlina, "těšíte se oba, viďte? Bratr Karel mnoho vypravuje, ráda ho poslouchám. Nejvíce vypravuje o děvčatech. Někdy probírá se v kufru a vyhledá kupu dopisů. A těch sušených květin, pentliček, vyšívaných šátků, které pobral! To je vždycky: tahle růže je od Marušky - hezké děvče, modrá očka... tohle je od domácích Kristiny, vzal jsem jí to, když nechtěla si to vykoupit hubičkou... To ti máš, Vandyno, stále tak. Já se nasměju, viď, Edo?"</p>
				<p>Edouš přisvědčil.</p>
				<p>Asi za hodinu všichni se vrátili. Pavlina s bratrem a Vanda s Bohumilem. Však tito nešli domů, obešli spolu část města a Pražskou branou se dali podle Labe.</p>
				<p>"Bohumile, ještě jednou ti gratuluji ke zkoušce. Ani nevíš, jak jsem tomu ráda. Od plesu studentského je mi velice divně. Neptej se, proč. Miluji tě stále, ať se děje se mnou cokoliv..."</p>
				<p>"Ty slzíš, Vandyno, což se ti něco přihodilo?"</p>
				<p>"Mnoho... Kdy opravdu myslíš odjeti?"</p>
				<p>"K vůli tobě bych tu zůstal, ale rodiče mi píší, abych přijel. Otec je nemocen a matka prosí mě, abych po zkoušce co nejdříve přijel."</p>
				<p>"Jeď, Bohumile, jeď! Otec je přednější. Bude mi smutno, že tu nebudeš; třeba že s tebou nemohu mluviti, těšívám se alespoň, že jsi mi na blízku, vídám tě a přijímám tvé pozdravy."</p>
				<p>"Velmi chladně, Vandyno, velmi chladně. Bylo mi již několikráte do pláče, trápil jsem se... nyní vše vysvětluji si tvým přiznáním, že se ti něco přihodilo. Tuším něco. Vando, prosím tě, nečiň toho, byl bych nešťasten, věř..."</p>
				<p>"Neboj se, odmítnu všechny." ---</p>
				<p>"Ty jsi ho odmítla?"</p>
				<p>"Ano, pro tebe... Bohumile! Budu čekati třeba až do smrti, jen když budu věděti, že jsem a budu tvá..."</p>
				<p>Stáli ve stínu rozložených vrb a olší. Slunce již spěchalo k západu a vedro se umírnilo. Hudba z parku sem doznívala a provázela řeči dvou duší, které si milovaly.</p>
				<p>Bohumil uchopil se ruky Vandiny, pohleděl jí do očí a se slzami pravil:</p>
				<p>"Myslím, že je to letos poslední chvíle, kdy tady spolu o samotě mluvíme. Nevím, podaří-li se nám to jindy, jako dnes. Rozloučíme se. Já vzpomínati budu na tebe každou chvíli, jen zůstaň mi věrna, trp, čekej..."</p>
				<p>Někdo se blížil. Nepozorovali toho.</p>
				<p>"Vím, proč pláčeš. Bojíš se budoucnosti, rodičů. Chtějí, abys vzala si toho, jenž se jim lichotí... Ty to neučiníš, viď! Přísahej mi! Přísahej!... - Tak, a nyní... nyní... buď s Bohem, vytrvej a vzpomínej..."</p>
				<p>Objal ji a horoucně ji líbal. Drželi se dlouho v objetí. -</p>
				<p>Paní Šíllová s chotěm pokročili...</p>
				<p>"To je Vanda!" vzkřikla paní Šíllová a spěchala ku dceři.</p>
				<p>Milenci nemohli se vzpamatovati z leknutí.</p>
				<p>"Vando! Dcero!... Pro Boha, co jsem slyšela, co jsem viděla!... Tak přece! Ó , nehodná!..." přiskočila paní Šíllová a držela křečovitě její ruku.</p>
				<p>"Kdo jste?" pan Šíll tázal se Kvěcha. "Dopouštíte se tak hrozného činu, že nechápete, jak jste nás oba ranil..."</p>
				<p>Já ji miluji!" pravil Bohumil rozhodně.</p>
				<p>"Já ho miluji, matinko!" plakala Vanda a matku za krk brala.</p>
				<p>"Nešťastné dítě!... Jaká hanba, poblouznění, pokoření... tys mě tak zarmoutila...!" bědovala matka.</p>
				<p>"Kdo jste?" tázal se otec, jenž zlostí, bolem, studem, překvapením a nenávistí proti Kvěchovi, kterého viděl líbati svou dceru, třásl se na celém těle.</p>
				<p>"Abiturient Kvěch!" řekl krátce. "Pane Šílle, milostpaní, nebraňte naší lásce, nechtějte kazit můj život..."</p>
				<p>"Hlouposti! Nenamáhejte se! Jste mladík, ničemný mladík, jenž v srdce dcery mé nasadil červa nepokoje svou bláznivou láskou... Nemáte postavení, nejste hotov... raději držte se knih a nechytejte se děvčat, abyste to někam dotáhl se studiemi!"</p>
				<p>"Pane Šílle! Miluji Vandu a studuji s vyznamenáním..."</p>
				<p>"Vy jste ji oloupil již o dva muže skvělého postavení, kteří o ni se ucházeli. Již chápu její odmítavost, její chladné se k nim chování. Co chcete dělati? Myslíte, že pro vás jsou taková děvčata? Jenom studujte! Na ni přestaňte myslit! Není pro vás, vy darebo!"</p>
				<p>"Tatínku! Prosím tě, tatínku, nenadávej mu za to, že mě tolik miluje, bolí mne to hrozně."</p>
				<p>"Což myslíš, že nám nezáleží na tom, abys dostala takového, pro něhož jsme tě vychovali, pro něhož jsme tě připravovali? - Student! Kdy mohl by si tě vzíti? Myslíš, že po několika letech bude hned svým pánem, aby se ženil?"</p>
				<p>"Za pět nebo šest roků... já budu čekati..." vyhrklo z úst slečniných.</p>
				<p>"Tak přece je to on! Za pět nebo šest roků! On ti psal! On ti psal do Prahy, Vando! Již vím vše... Psaní jsem uschovala..." zoufale pronesla paní Šíllová.</p>
				<p>"Ty jsi o tom věděla?" ptal se jí muž.</p>
				<p>"Věděla jsem, že obdržela dopisy, dva dopisy... mám je... já myslila, že..."</p>
				<p>"Proč jsi mi to neřekla? Kliďte se mi s očí, svůdníku, ať se nestane něco horšího!..."</p>
				<p>"Pane Šílle!... Prosím... nemějte mě za špatného, myslím to vážně... tak mnou pohrdáte... urážíte mě za to, že Vandu miluji... Milostivá paní, pro vše na světě prosím, mějte útrpnost se mnou! Vandu nemohu ztratiti."</p>
				<p>"Už jste ji ztratil. Ta není pro hochy vašich let... Vando! Vando! Jak jsi nás zarmoutila. Jdi! Navrať se s matkou domů!"</p>
				<p>"Tatínku! Můj dobrý tatínku! Chceš něco říci v nepřítomnosti mé Bohumilovi? Řekni to přede mnou!"</p>
				<p>"Co chci říci? Aby se neopovážil slovem k tobě se přiblížiti. Nedovolím nikdy, abys na něho myslila, abys na něho čekala."</p>
				<p>"My to nedovolíme nikdy, Vando!" přidala se k tomu paní Šíllová a šla s dcerou k domovu.</p>
				<p>"Nepůjdu! Nepůjdu! Já ho neopustím! Otče! Matko!" ---</p>
				<p>"Jdi a nerozčiluj mě! Všecko je marno! Dítě! Dítě, co obmýšlíš! Musíš rozumem poznati, že jsi chybila. Myslíš, že láska jeho bude pevná? A což láska! Vždyť nemá postavení!"</p>
				<p>"Ale budu míti!" vpadl do toho Bohumil.</p>
				<p>"Vy mlčte a nehněvejte mě, aby vám to neškodilo!" okřikl ho Šíll a k Vandě se přiblížil.</p>
				<p>"Ty tomu nerozumíš... Slepě jsi mu přivykala... musíš odvykati."</p>
				<p>"Nikdy, otče, nikdy!" řekla Vanda.</p>
				<p>"Hlouposti! Jak jsi přivykla, tak odvykneš. To přejde. První, druhý den budeš míti podivné myšlenky, a pak vystřízlivíš. - Vy pak, pane Kvěchu, dovím-li se jedinkého slova, poznáte mě blíže. Teď vám odpouštím; jste mladík, poznáte se, až zmoudříte... Řekněte mi, že chcete zapomenout, že se vzdáváte všech pokusů. Bylo by vše marno..."</p>
				<p>Vanda neodvážila se po řeči této ani již promluviti. S největším neklidem očekávala, že Bohumil řekne, že nezapomene, ale on hleděl smutně jen k zemi.</p>
				<p>"Pojďme!" vybídl pan Šíll choť a dceru.</p>
				<p>Bohumil popošel za nimi několik kroků, ústa se mu třásla, jako_by chtěl vzkřiknouti, ale nemohl. Byl přemožen vnitřním bolem...</p>
			</div>
			<div type="chapter">
				<p>Vanda zbledla. Obličej její byl jako lilie, oči zapadly, rty se křečovitě chvěly. Šla krokem nejistým, každou chvíli se zastavovala, tělo své nahýbala do zadu, jako_by se matce vzpouzela. S hlubokým povzdechnutím a sípěním ohlížela se za sebe a chtěla se vrátiti. Ale matka tiskla ruku její mocně a táhla ji za sebou...</p>
				<p>Otec šel několik kroků před nimi. Mluvil pro sebe a časem vykřikl. Matka se chvěla. Neodvážila se promluviti. Bylo jí, jako_by nějaký zlý čin spáchala celá rodina. Tíhou hrozných myšlenek klonila hlavu.</p>
				<p>Vanda nechala se vésti jako slepec, nad nímž smiloval se útrpný člověk. Neslyšela hučivou vodu, která vrhala se pod vodárnou s velkým hukotem po splave; neslyšela pochod vojenské kapely; necítila únavu v těle. Byla_otupena, ohlušena, omámena_slovy svého otce, který pohanu, opovržení vrhl Bohumilovi v tvář.</p>
				<p>Jako stih plížila se vedle matky s očima hledícíma do prázdna, s ústy křečovitě zaťatými a s tváří, v níž všechen bol bylo možno poznati. Šla více mrtva než živa. Pan Šíll stále napřed, rychle, s hlavou přetíženou představami o budoucnosti dceřiné. Představy ty byly černé, neurčité, hrozné. Jako pomatený vběhl do domu, rychle bral se nahoru, aby si oddechl.</p>
				<p>Vanda již klesala. V saloně zamotala se jí hlava, zajiskřilo se jí v očích, uklonila hlavu a klesala... Matka ji pevně držela, pohlédla na ni a vzkřikla uděšením. Vanda byla jako mrtvola. Sotva položila ji na pohovku.</p>
				<p>"Vando! Vandyno! Muži! Anničko! Anničko! Běžte pro lékaře!" volala paní Šíllová a rozepjala Vandě život.</p>
				<p>Pan Šíll vrazil do pokoje a klesl na zemi u Vandy.</p>
				<p>Na křik přiběhla i paní radová, slečna Emilie, Josef a obě služky paní radové.</p>
				<p>Služka přinesla vodu. Otírali Vandu všickni. Po chvíli se vzpamatovala. Ohlédla se kolem sebe, ulekla se a prosila tiše o trochu vody k pití.</p>
				<p>"Kde je Bohumil?... Je tady?... Já ho vidím... pojď sem... ke mně..." přerývaně mluvila a po Josefovi ruce vztahovala.</p>
				<p>"Mate se... není při smyslech... tak ji to napadlo, chudinku..." zamlouvala paní Šíllová a neodvážila se pohleděti paní radové, ani Josefovi do obličeje.</p>
				<p>"Bohumile!" vzkřikla pojednou Vanda a snažila se povstati.</p>
				<p>Všickni se ulekli a hleděli na ni jako na šílenou.</p>
				<p>"Pane Krangle! Pepičku! Prosím vás, přibližte se k ní, ať se upokojí, než přijde lékař."</p>
				<p>"Pepíčku!"</p>
				<p>"Jen se neboj, Pepo," řekla paní radová, "vezmi ji za ruku, bude pokojnější..."</p>
				<p>Student radův chopil se její ruky; ucítila, otevřela oči, vztáhla po něm ruku druhou, přitáhla ho k sobě a vášnivě líbala...</p>
				<p>Matka se bála nejhoršího. Vytřeštěným zrakem na Vandu hleděla, rukama lomila, k oknu běhala, nejde-li již lékař.</p>
				<p>Přišel. Vanda pustila ruku Josefovu, svraštila čelo a vyřkla několik nesrozumitelných slov, z nichž jen jedno rozeznali: Bohumil... Poznala, že to není on.</p>
				<p>Lékař kázal, by položili ji do postele, a konstatoval prudkou horečku.</p>
				<p>Nikdo v té chvíli neodvážil se tázati, co se jí přihodilo, kde byli, proč jsou Šíllovi tak pomateni.</p>
				<p>Paní radová s pohnutím a bolem vyšla od Šíllů. Ostatní za ní...</p>
				<p>"Co je s tím Bohumilém?" tázala se radová.</p>
				<p>"To je ten abiturient, ten její, víš, matinko?" řekl Josef.</p>
				<p>"Á," táhle řekla radová, "již rozumím; dověděli se o tom a překazili to... Ale přišli z procházky, jak to?"</p>
				<p>"Viděl jsem slečnu s Kvěchem jíti za bránu," nesměle řekl Josefa pohleděl Emilce do očí, která je naň upírala, "snad ji uviděli."</p>
			</div>
			<div type="chapter">
				<p>Bohumil Kvěch byl jako podťat. Cítil se opuštěným.</p>
				<p>Hlavou jeho táhly mraky mrazivých slov, která vycházela z úst otce slečny Šíllovy.</p>
				<p>Odkopnut! Pohaněn! Ztupen!</p>
				<p>V té chvíli nechápal jasně, co ztratil; cítil bol, hučení v hlavě, prázdnotu děsnou v srdci a tíhu na prsou. V pláči hledal útěchu, uspokojení a klid... Když se vzpamatoval, slunce bylo zašlo, nad řekou zvedaly se páry a sraženy padaly na zelený trávník. Nikde nikdo...</p>
				<p>Přetřel si zrak, usedl a díval se před sebe. Je to sen? Ještě teď tu byla, ještě teď líbal její rty a dýchal její dech, jenž hřál, živil mu duši... Odešla... Odešla... s nimi... s rodiči, kteří jí tolik vyčítali... Konec! Konec je všemu! Zvedl se a chvíli stál jako nad hrobem. Pokyvoval hlavou, sepjal ruce a hleděl ve stranu, kudy odešla. Ani slova neřekla... Odcházela s matkou mlčky, jen se ohlédla... Třásl se na všem těle, nohy mu klesaly, hlava hořela. Obrátil se a ohlížel se kolem. Nikde ani živé duše... Podepřel se o kmen vrby, která větve skláněla nad Labem. Pohlédl na tu hladinu se vlnící, po niž plovaly chomáče bílé pěny. Pohlížel na vodu tupě, vše před ním rychle ubíhalo...</p>
				<p>Ach, tam, tam na dně tak dobře by se mu leželo... zapomněl by, nevěděl by již za několik minut, že žil, vášnivě miloval... Vandu... krásnou Vandu...</p>
				<p>Páry nad vodou houstly, chlad ho obklopoval. Pokročil ke kraji břehu a cítil již tu studenost na celém těle. Přijme jej voda, jako přijali jej rodiče Vandini... chladně, nevrle, s opovržením... Voda také vyvrhne jej někde na břeh. Musí pryč, aby nebylo po něm stopy.</p>
				<p>Měsíc nad lesy v dálce proti němu se objevil, zvedl se nad krajinu a osvítil ji ve všech místech. Stín vrb se protahoval po trávě, jež leskla se rosou. Ty stíny ho děsily... Musí prchnouti před těmi příšerami, vysmívají se mu, šklebí se a pudí duši jeho z těla.</p>
				<p>"S Bohem ! Neuvidí mě již nikdo. Snad pomodlí se za mne ona, pomodlí se jistě... i matka se pomodlí, odpustí. Ale otec... Otec... Ne... Ne...!"</p>
				<p>Rázem se vzpamatoval...</p>
				<p>"Otec?... Ó Bože, můj ubohý otec!"</p>
				<p>Vzpomněl na dopis, na ty črty těžkou rukou matčinou napsané... "Synu! Drahý synu! Přijeď! Otec je nemocen... volá tě... modlí se, abys obstál při zkoušce... modlí se... modlí..."</p>
				<p>Ta slova z dopisu matčina projela jeho hlavou... Chtěl vrhnouti se v chladnou vodu.</p>
				<p>"Otče! Můj ubohý otče! Nemocný otče!" zaplakal.</p>
				<p>Několika kroky vzdálil se od řeky a zakryl si tvář. Vznikla v něm touha vrhnouti se otci k nohám, líbati jeho vrásčitou ruku upracovanou. Viděl ho na posteli v koutě poblíž kamen, spatřil růženec pověšený nad hlavou, viděl, že otec jej snímá se stěny a modlí se za jeho dobrý úmysl. ---</p>
				<p>Vzdychl si zhluboka, pohleděl za lesy, kde asi rodná vesnička jeho leží, poznamenal se křížem a prchal odtud se studem v srdci...</p>
				<p>"Chci žít! Pro otce! Chci se mu odměnit!" sliboval v duchu. "Zítra odjedu. Nevrátím se sem nikdy!..."</p>
				<p>Doma ho již netrpělivě očekávali. Posel přinesl telegram. Tušili, co v něm je, hledali Bohumila v parku, v hostinci, marně.</p>
				<p>Chvějící se rukou roztrhl papír, přečetl, klesl a zbledl...</p>
				<p>"Co se stalo?"</p>
				<p>"Otec mrtev! Mrtev!" řekl a zaplakal...</p>
			</div>
			<div type="chapter">
				<p>Nazejtří prvním vlakem odjížděl. Loučil se se všemi mlčky. Všichni cítili jeho veliký bol... Kdyby věděli, jaký tuhý boj prodělal, litovali by ho zajisté ještě více.</p>
				<p>Pohlédl ještě jedenkráte zpět, pokynul rukou domácím lidem a smutně odcházel. Věci nechal na starosti stravovateli, jenž slíbil, že pošle je za ním. Kvěch vyhnul se domu, kde bydlili Šíllovi. V té chvíli cítil se k otci a matce tak povinován, že vše ostatní v mysli jeho ustupovalo. Bylo to hrozné pomyšlení... Otec tam leží mrtev... Zemřel s uspokojením, že syn zkoušku vykonal, zemřel v obavě, jak s ním bude dále.</p>
				<p>Přišel na nádraží právě včas. Vlak v dáli již hvizdl a zvonek se ozval.</p>
				<p>Vstoupil do vozu, usedl do rohu a zahleděl se do polí, na nichž vlnilo se již zralé obilí. Viděl tu a tam žence se širokými klobouky... Zrovna tak vypadal i otec jeho, když žitečko loni pokládal, a on za nim s dobrým vysvědčením na pole doběhl. Dnes nepoběhne! Zvlhly mu oči...</p>
				<p>Viděl ho, jak vyvádí kravky, navléká jim chomout na krky, připřahuje k vozu, bere oprať do ruky a volá: "Vyjé, vyjé... no, no, černá, hni sebou..."</p>
				<p>Připadá mu, že to ani nebylo, Že otec opravdu ani nežil, že mu to jen tak v hlavě pobíhá...</p>
				<p>Krajina všude byla jako na dlani: rovná, příjemná. Kunětická hora byla ozářena sluncem, jež stálo vysoko nad rovinou. Čím dále jel, tím více úžilo se srdce jeho.</p>
				<p>Když vlak jel mimo vesnici, která stojí na samém kraji kolmé stěny opukové, omývané dole potokem, znova vzpomněl si na otce, který s ním dolů do Podskalí, kde stojí kostelík, lázně a několik chalup ukrývajících se ve stoletých lipách, chodíval na pouť a jako hocha tudy vodil po malebné lesnaté stráni.</p>
				<p>Vlak minul romantickou krajinu a blížil se k Vrbatovu Kostelci, k Leštince a k nádraží.</p>
				<p>Bohumil vystoupil se srdcem zkroušeným a pustil se pěšinou po lukách ke mlýnu, jenž jako opuštěný od celého světa tiše stál, neklapaje: vody bylo málo, nádržka skoro prázdná. Odtud dal se ke kříži, po jehož stranách stojí dva vysoké štíhlé topoly. Znal tu každou pěšinu, každou cestičku, placatý žulový kámen, na němž o prázdninách posedával a díval se na Skuteč, na vesnici Štěpánov s kostelíkem s baňatou věží; měl tam strýce; dále na levo viděl Přibylov, odkud byla jeho matička, viděl daleko do kraje i do hor Nasavršských, v dáli tměly se Krkonoše a Orlické hory... Ach, kde jsou ty doby?...</p>
				<p>Seběhl k vesničce, nedýchal úzkostí a žalem. Když vešel vrátky do dvorku, vítala jej maminka, která dávala drůbeži. Zvonilo poledne.</p>
				<p>"Maminko! Drahá maminko!" zvolal a padl jí do náruči. Pustila ošatečku s nakrájenými brambory a líbala syna, který spěchal ke komůrce. Otevřel ji - otce nespatřil. Slyšel jej pokašlávati...</p>
				<p>"Tatínku! Vy jste živ!... Ó, můj tatínku!" líbal jej.</p>
				<p>"Polekali tě... Já včera padl v bezvědomí. Toníček Vodehnalů běžel pro doktora do Skutče; byl jsem ten den zrovna na cestě k hrobu; myslil, že už je po mně... Poslal ti telegram, poradili mu to... já se vzpamatoval... řekli mi o tom teprve ráno... měl jsem o tebe strach... však se uzdravím. Jsi hodný. Slyšel jsem, matka četla mi tvůj lístek..." mluvil starý Kvěch a hladil jej po kudrnaté hlavě...</p>
				<p>Bohumil okřál na celém těle...</p>
				<p>Chalupník Kvěch uzdravil se brzy. Posud nekosili žitko, ani pšenici jako v kraji. Jen na stráních štěpánovských žitečko již leželo.</p>
				<p>Když starý Kvěch vstal, zašel do polí, ohmatával kostnatou rukou klásky a překusoval zrnečka. Byla zralá. Sám letos žati nemohl, najal sekáče, kteří sem přišli z hor, někde až od Svratky a Hlinska, kde žitečka teprv se bělala a oves ukazoval klásky.</p>
				<p>Starý Kvěch byl zase vesel, dohlížel k sekáčům, radoval se z pěkné úrody a těšil se, že strží peníze. Bude jich míti potřebí; syn pojede do Prahy...</p>
				<p>Bohumil chodil jako stín. Málo mluvil, lidem se vyhýbal a nezasmál se od té doby, co přijel. Nejmilejší mu byl les, kam denně docházel. Miloval samotu. Poslouchal kosa, modravou sýkorku, jež otáčela se kolem kmene, pátrajíc po nějakém červíčku, který z kůry vystrčil tmavou hlavičku. I kukačku slyšel zakukati a vránu nad sebou krákati. Pozoroval čipernou veveřici, jak ostrými zoubky odlupuje šišku smrkovou, vybírá jadérka a šupiny pouští na zemi. Tak uběhlo mu několik chvil, zvedl se a vrátil se domů.</p>
				<p>Neřekl nikomu ani slova, nesvěřil se ani rodičům. Trápila ho myšlenka nad zoufalou chvílí tam u Labe... Nemohl si odpustiti, že chtěl vrhnouti se ve chladnou vodu; pohlížel na otce jako na světce, jehož duch při něm stál.</p>
				<p>Ve vsi bylo to všem divno. Zvláště mladým děvčatům, která jej potkávala v polích nebo na cestě k lesu. Jindy s nimi mluvil, laškoval, letos hleděl dolů...</p>
				<p>Pozdravil, a dost.</p>
				<p>Jemu připadalo, jako_by každý věděl, jak miloval, jak byl od své milé odtržen, hrubě, nešetrně... ó... a pak... pak... to snad všickni také vědí...</p>
				<p>Letos netěšil se na posvícení jako jiná léta. Nebylo pro něho největším svátkem, jako je pro ostatní, kteří těší se na ně po celý rok.</p>
				<p>Tu neděli byl s otcem v kostele ve městě. Nikdy tak pozorně neposlouchal kázaní jako letos, zůstal přes celou mši a oči s kněze ani nespustil. Bil se při pozdvihování vroucně v prsa.</p>
				<p>Chasníci ze vsi s podivením naň hleděli. I děvčata odtrhla časem oči od modliteb a zašilhala po něm.</p>
				<p>Když pak rovnou cestou dal se do ulice sám a sám, tu již bylo to všem nápadné.</p>
				<p>Honzík Lišků je všechny na cestě zastavil, roztáhl veliká svá ústa a povídá:</p>
				<p>"Oč, že Bohumil líbal sloup "u obrázku"?... Chce býti páterem, hoši... Ty, Anče, ať po něm už nekoukáš...," dodal žertovně a zasmál se. Ostatní s ním.</p>
				<p>Odpoledne hoši roznesli po vsi, že pan Bohumil bude panem páterem. Hned na potvrzení těch řeči zašel si starý Vodehnal do chalupy Kvěchovy.</p>
				<p>"Dej vám Pán Bůh dobrý odpoledne. To je novina... I to bych byl sám rád, že tuhle pan Bohumil bude velebníčkem... i aby se tak stal jemnostpanem děkanem a vodil sem z města procesí, i to bych se těšil..." a fajfčičkou v levém koutku povídal a při tom trochu do dřepu se nížil a po vstával.</p>
				<p>"Kdyby Bohumil chtěl," řekli nesměle, "proč pak ne."</p>
				<p>"Budu studovat na doktora, abych vás vyléčil, kdybyste mi stonali," pravil Bohumil rodičům.</p>
				<p>Matku i otce polily slzy.</p>
				<p>Po prázdninách jel s otcem do Prahy.</p>
			</div>
			<div type="chapter">
				<p>Slečna Šíllova šťastně vyvázla z nebezpečné nemoci. V duševní a tělesné bolesti, když zima jí lomcovala, zjevovala se jí postava Bohumilova. Viděla ho, jak se k ní sklání, usmívá se, vztáhla po něm ruce, chtěla ho k sobě přivinout, ale nadarmo. Představa jeho obličeje zmizela a objevila se jiná, děsná, s velkýma krvavýma očima, s ohyzdnou tváří, s ústy roztaženými tím smíchem, kterým Vandu v té chvíli usmrcovala. Křičela, volala, aby příšeru tu odehnali. Když uchlácholila ji matka, že ničeho nevidí, že otec je také u ní, aby se nebála, pohlédla na ně s úsměvem. Bylo smutné, seděti v noci u blouznící dcery.</p>
				<p>K ránu blouznění pominulo. Ale Vanda byla jako mrtvola.</p>
				<p>Ležela nehybně, tiše. Jen hrčivý dech dral se jí otevřenými ústy. Matka stála tu ohromena, smutna. Nejvíce děsilo ji hrčivé dýchání. V tichu hrobovém se střídalo s tikáním hodin, které na psacím stole vedle v pokoji stály a v noci jako zlé znamení několikráte se zastavily. Tehdy poděsila se paní Šíllová a zavolala muže, aby hodiny popohnal. Ale hodiny za chvíli opět se zastavily. Paní Šíllová si vzpomněla, jak kdysi před několika roky seděla s mužem při svačině. Náhle v hodinách zahrčelo, zastavily se, a kyvadlo podivným a nevysvětlitelným způsobem obrátilo se rubem do pokoje... Tenkráte s uleknutím pohlédla na muže a pravila s obavou: "Co se to děje? Zlé znamení!"</p>
				<p>V tom: ťuk, ťuk! na dvéře.</p>
				<p>Do pokoje vrazil posel a podával jí do ruky telegram...</p>
				<p>Paní Šíllová uděšena roztrhla papír a četla: Otec mrtev. Raněn mrtvicí...</p>
				<p>Ó, podivně ty hodiny tehdy zarachotily...</p>
				<p>Vanda nešťastné se zamilovala do mladíka... musilo to jednou přijíti na jevo, raději dřív než později; proto dobře, že dověděli se o tom již teď. Snad by bylo pozdě jindy, snad by Vanda teprve nemohla naň zapomenouti, snad by i klesla, pobloudila, rodiče zarmoutila! ó, jak je dobře, že je všemu konec... Těšila se, že Vanda se uzdraví na těle i na duchu, že pozná chybu, poděkuje rodičům, zapomene, odvykne a bude dobře. Musí zapomenouti! A nesmí čekati! Co by se říkalo! Že čeká na studenta, až dostuduje, že ho miluje z dob školy, že se ho chytla a drží jako pijavice? Tak o ní mluviti se nesmí. Musí dostati člověka se studiemi hotového, samostatného, nezávislého... nesmí vzdychat po studentovi několik roků...</p>
				<p>Šla jí hlavou jediná myšlenka, aby Vanda co nejdříve se provdala, aby stala se milostpaní, aby dělala dámu.</p>
				<p>To vše již viděla tak jasně, že myšlenkou tou se upokojovala. Překážka jest odstraněna; muž řekl Kvěchovi vše, aby neblouznil po něčem, čeho nikdy nedosáhne.</p>
				<p>Vanda za nějakou chvíli otevřela oči a vztáhla po matce ruku.</p>
				<p>"Je ti lépe? Bláhová, musíš zapomenouti, není to nic platno... Jak je ti?" ptala se matka, hladíc Vandu po tváři.</p>
				<p>"Zle, matinko - zle..." slabě řekla Vanda a zavřela oči.</p>
				<p>"Lékař hned přijde. Budeš zase vesela; pusť z hlavy takovou hloupost... Viď, že vypustíš, viď, že zapomeneš?"</p>
				<p>Vanda otevřela oči, bolestně pohlédla na matku a zavrtěla hlavou.</p>
			</div>
			<div type="chapter">
				<p>První noc minula. Pan Šíll ani paní Šíllová nezmiňovali se o tom, co se přihodilo. Vanda se později uzdravila na těle, ale duše její se neuzdravila... Teprve později chápala, oč byla oloupena. Bylo jí teskno a bolno kolem srdce. Chodila tiše z pokoje do pokoje, sama nikdy dříve nepromluvila na nikoho. Odpovídala krátce, a to bylo vše. K pianu přisedla jen z večera, kdy vzduch se ochladil, tma rozpjala svá křídla nad celou krajinou. Jen tehdy přisedla a pianissimo zahrála některou elegii, již z paměti uměla, zahrála truchlivou píseň a při tom zaplakala...</p>
				<p>Je sama, opuštěna... Litovala ho, prosila Boha, aby mu dal zapomenouti, ale sama nežádala toho zapomenuti. Jak by bylo, kdyby skutečně zapomněla? Nic ji netěšilo, nepoutalo, nevábilo.</p>
				<p>Co asi dělá? Zda také na ni vzpomíná... Věřila, že vzpomíná a truchli. Vidí ho stále ve stínu vrb a olší, s hlavou svěšenou, se slzami v očích a rukama sepjatýma. To bylo poslední, a tak ho viděla stále. Děsila se toho místa, kde pošlapána byla jich láska. Proč tenkráte nešli v jinou stranu, proč vůbec se setkali? Aby konec učiněn byl jich milování?...</p>
				<p>Za těch dob pozbyla zdravé barvy úplně. Z domu málo vycházela, do zahrady bála se jíti, aby nemusila hleděti nikomu do očí. Přála si býti slečnou Emilkou, která čtveračivě pobíhala po domě, s Josefem se bavila v zahradě, s ním chodila do parku na procházky, s ním se smála a v srdci plakala, když se mu něco nemilého přihodilo; nevěděla, co je nešťastně milovati...</p>
				<p>Kdykoliv matka přisedla, Vandě bylo vždy nevolno. Věděla, že zase začne o něčem, o čem ráda nemluví, co ráda neslyší.</p>
				<p>"Vando, ty mě přivedeš do hrobu svým smutkem. Děsím se budoucnosti. Vyhýbáš se nám všem, hubneš a ztrácíš krásu těla i krásu duše. Vando, prosím tě, pro vše na světě, vypuď ty myšlenky, ty hlouposti z hlavy, už nevzpomínej, buď vesela a jistě se uzdravíš úplně!"</p>
				<p>"Jmenuješ to, matinko, hloupostmi... tím víc mne to bolí. Nedovedu se citu zbaviti; upokoj se, buď jako jindy jsi bývala, mě teší to, blaží a aspoň trochu drží ve střízlivějších myšlenkách. Mluvíš, matinko, o hrobě... Máš-li mě ráda, nemluv tak ke mně, bojím se toho, trápím se, nespím..."</p>
				<p>"Všichni ve městě ptají se po tobě, rádi by tě zase uviděli, pojď dnes se mnou na procházku, pojď, mé dítě... No, neplač zas, musím plakat s tebou."</p>
				<p>Pan Šíll se navrátil. Tiše kráčel po chodbě a tišeji kuchyni do pokoje. Od té doby chodil, jako_by stále někdo spal, a on nechtěl ho probuditi. Oddechl si, postavil hůl do kouta a vešel do pokoje. Zarazil se. Na pohovce seděla jeho choť, držíc kolem krku Vandu, která položila si hlavu na matčina prsa. Obě plakaly.</p>
				<p>"Už zase!" řekl s povzdechem. "Vždy s těžkým srdcem vracím se domů, doufám, že, Vando, sama uznáš, jak jsi chybila, ale stále utápíš se v slzách, nemluvíš, na posteli vzdycháš, až mi jde mráz tělem... A proč?... Bláhová!... Nemohu ti pomoci. Kvěch je mladík k dvaadvacátému roku, dosud není ničím, první rok v Praze, a kdo ví, jestli tam je, neuvázne-li někde v úřadě, studie stojí peníze. Hotov bude za kolik roků, pak ho odvedou. Ty jsi v nejlepších letech, abys mohla býti šťastna. Uznáš, Že jako otec nemohu tě k tomu míti, abys čekala. Je to nesmysl, dala bys sebe samu v nejistotu, uvadala bys a při tom čekání jen stárla v bezúčelném vzdychání. Kdo ví, co by ho pak napadlo, ty sestárlá zůstala bys sama; pohrdli by pak tebou, jimiž ty pohrdáš nyní. Již je to nějak v městě podezřelé, snad docela vyšla věc na jevo, ptají se denně naši přátelé, jak ti je, ba přestala-li jsi vzdychati... Je mi obtížno odpovídati. Musíš konečně jinak se chovati. Pan doktor Řada je velice hezký pán, má jisté postaveni, říkal mi o tebe, navštěvoval by nás. - Ty ani slova neříkáš, zdá se mi, že uznáváš. No tedy... pryč se slzami... beztoho tím si přitěžuješ. Pan Řada se ptal, může-li nás navštíviti; já řekl, že se zeptám... Vidíš, tak dalece vše dospělo, že se ptám... já - otec. Kdybych tě nemiloval jako pravý otec, tak bych toho nedělal. Musíš myslit, že nebudeme věčně, že nevíme, co nás čeká. Pak nebude ti upřímně radit nikdo. Někomu uvěříš, a budeš nešťastna. Řeknu Řadovi, aby přišel."</p>
				<p>Vanda poslouchala, ale neuvažovala. Ani brvou nepohnula, jen napjatě do jednoho místa hleděla. Když otec skončil a políbil ji na čelo, vzdychla zhluboka a odešla s matkou do kuchyně...</p>
			</div>
			<div type="chapter">
				<p>Toho dne nemluvili již o tom. Paní Šíllová připravila večeři, po níž pan Šíll odešel do hostince, paní Šíllová k paní radové. Vanda zůstala doma.</p>
				<p>"Proč slečna tak málo vychází?" ptala se paní radová Šíllové. "Je zase zdráva, podzim je příjemný, všechno venku dosud voní, kvete a zraje. Jindy byla tak veselá! Bože, když si vzpomenu, jak s naším Josefem dováděli... jako sen připadá mi všechno..."</p>
				<p>"Od té nemoci je všecka jiná, smutná, nevrlá," řekla paní Šíllová.</p>
				<p>Ještě štěstí, že je vše tak. Po horečce bývá někdy pěkná památka. Divím se, jak k ní přišla," nadhodila radová; "přece ten den byla jako ryba, viděla jsem ji se slečnou Nádherovou jíti na procházku, a z ničeho nic taková nemoc, horečka, já jsem se křižovala. Emilko, jdi navštívit slečnu, nebo řekni, aby sem přišla," rozkazovala paní radová.</p>
				<p>Emilka šla, zaťukala a nesměle otevřela dvéře.</p>
				<p>"Nehněvejte se, slečno, že přicházím, tetička mě poslala. Pojďte k nám, je vám tu samotné jistě smutno... a sedíte tak po tmě."</p>
				<p>"Jsem ráda, nevidím-li ničeho. Vítám vás... posaďte se... Anničko! Anničko!" volala na služku.</p>
				<p>"Co poroučí slečna?"</p>
				<p>"Přineste sem lampu! - Setmí-li se, jsem nejšťastnější. Oddávám se svým myšlenkám, zapláči si."</p>
				<p>"Ale, slečno! Proč plakati?"</p>
				<p>"Jste dosud šťastna, slečno Emilko, nevíte, co je láska, co je někoho milovat - a nesmět."</p>
				<p>"Slečno, lekáte mě. Vy nesmíte milovat?"</p>
				<p>"Koho miluji - nesmím..."</p>
				<p>"Něco jsem zaslechla, ale..."</p>
				<p>"Co jste zaslechla, slečno? Kdo vám co řekl?"</p>
				<p>"Nepovíte na mne? Já se bojím. Náš Pepouš kdysi mi něco vyprávěl..."</p>
				<p>"On?"</p>
				<p>"Ano."</p>
				<p>"Prosím vás, Emilko, povězte mi vše! Trpím mnoho, je mi třeba někoho, abych si mu postěžovala. Mějte ke mně důvěru..."</p>
				<p>"Počkejte, slečno, až Annička odejde s lampou, již ji nese."</p>
				<p>"Tak, slečno."</p>
				<p>"Nevím, jak bych začala. Nepovíte to, slečno? - Povídal mně, že jste se měli spolu rádi... Pak, že jste měla poručíka, k vůli němuž mnoho se naplakal, protože tetička někdy prý řekla, že by si přála, abyste se vzali... on prý to poslouchal... no... a... pak povídal o panu Kvěchovi něco, když jsem přijela, ale o tom nebudu, slečno, povídat..."</p>
				<p>"Jen mluvte..." vybízela ji Vanda.</p>
				<p>"On mě má teď rád, a - on si prý mě vezme - co pak na tom, že musíme tak dlouho čekat; ať, čas uplyne jako voda. Tetička se nám směje a říká: "Jen se mějte rádi, však beztoho zůstanete spolu až do smrti..." Slečno, já jsem šťastna, já někdy samou radostí nemohu ani dýchat, vždycky udělá se mi kolem srdce taková prázdnota, že bych Josefa hned tam chtěla míti... Já jsem nikdy nebyla tak šťastna jako nyní; aspoň kdyby o tom věděla moje maminka nebo tatínek..." dokončila naivní vypravování.</p>
				<p>Vanda byla pohnuta. Cítila tu radost s ní. Všecko si představila, jak s Bohumilem se měli rádi, a uvěřila.</p>
				<p>Přála jim té lásky ze srdce. Vždyť věděla, jak láska blaží. Těšila se z toho, že Pepouš nalezl náhradu, věděla, jak ji měl rád, od dětinství rád... Emilce přála také. Znala minulost její, proto tím více mohla jí toho přáti, aby i v budoucnosti byla šťastna ve své lásce.</p>
				<p>Vanda již se neptala. Mluvilo se o běžných věcech. Emilka těšila se zase na taneční hodinu a myslila, že ji tetička již letos chce vzíti do plesu. Radovala se jako dítě.</p>
				<p>Asi po hodině odešla.</p>
				<p>Vanda položila hlavu na stůl a přemýšlela o tom, co Emilka jí řekla.</p>
				<p>Za chvíli přišla paní Šíllová.</p>
				<p>"Myslila jsem, že přijdeš s Emilkou k paní radové. Slečinka teď přišla. Jsem ráda, že jsem uslyšela něco o tobě příjemného. Hodně prý jste si toho napovídaly... Však dlouho jsem neslyšela, že bys o něčem hovořila..."</p>
				<p>"A o čem bych ti, matinko, vypravovala? Víš všecko... Pokud jsem byla v Praze, pověděla jsem ti všecko, co se mi přihodilo."</p>
				<p>"Všecko ne, Vandyno."</p>
				<p>"Všecko, matinko, vždyť to víš..."</p>
				<p>"Jedno jsi zamlčela. Tenkráte jsi chybila... Kdybys mi byla všecko řekla, lépe by vše dopadlo...</p>
				<p>"O čem mluvíš, matinko?"</p>
				<p>"Neřekla jsi mně, že ti Kvěch píše..."</p>
				<p>Vanda se zarazila a povzdychla.</p>
				<p>"Byla bych ti řekla, co o tom soudím. Tenkrát bys lépe dovedla zapomenouti, poněvadž tvá láska byla ještě dětská. Myslila jsem, že to pomine, že oba zmoudříte a psaníček zanecháte. Přepočetla jsem se. Dopisy mám."</p>
				<p>"Matinko!"</p>
				<p>"Vím, že jsem chybila; nedá se to napraviti, co se stalo, stalo se. Teď myslím, že napravíš vše tím, budeš-li klidna a poslechneš-li otce, jenž ti dobře radí. Já jsem s ním úplně souhlasila, když ti všecko vyložil; myslím, že jsi porozuměla."</p>
				<p>"Nevím ani jasně, co tatínek povídal, matinko."</p>
				<p>"Když jsi jako bez hlavy!"</p>
				<p>"Proč jsi ty, matinko, na tatínka také tak dlouho čekala, proč se směje, že si tě vystudoval?..."</p>
				<p>"Pravda, ale... milé ditě, byly jiné časy."</p>
				<p>"Měla jsi tatínka zajisté ráda."</p>
				<p>"Měla..."</p>
				<p>"A on tebe jistě také."</p>
				<p>"Měl... Vidíš, to se nesluší, abys mně něco podobného připomínala."</p>
				<p>"Odpusť, matinko, mě to tak napadlo."</p>
				<p>"Tatínek přichází, slyším rachotit klíčem."</p>
				<p>Pan Šíll pádnými kroky vcházel po schodech s panem radou. Na chodbě se rozešli.</p>
				<p>"Ještě nespíte? Tak co, Vandyno! Tak se mi líbíš... žádné fňuky... zítra přijde pan Řada..."</p>
				<p>Vanda ani nepromluvila. Dala dobrou noc a odešla do svého pokoje. Na lůžku modlila se za Bohumila a za sílu, aby říci mohla doktorovi vše... vše, aby mu řekla, proč nevdá se za jiného - nikdy... nikdy.</p>
			</div>
			<div type="chapter">
				<p>Nazejtří dostavila se u Vandy slabost, zmalátnělost.</p>
				<p>Řada nepřišel. Byla ráda, ač musila slyšeti matčiny i otcovy otázky, proč asi nepřišel, proč se neomluvil. Mlčením dcery domnívali se, že snad dojde k tomu sňatku. Budou spokojeni, nebudou musit se báti, že dcera jejich blouzniti bude po studentovi.</p>
				<p>Ona myslila jinak. Proč rodičům odporovati? Řekne sama Řadovi vše.</p>
				<p>Druhý den přišel.</p>
				<p>Náhodou ani matka, ani otec nebyli doma.</p>
				<p>Doktor Řada přišel s úsměvem na rtech. Byl přijat dosti vlídně.</p>
				<p>"Slečno, dovoluji si návštěvu vám vykonati s dovolením rodičů vašich. Přišel bych včera, ale odjel jsem do blízké vesnice k nemocnému. Odpustíte..."</p>
				<p>"Je mi vítán váš příchod, pane doktore. Vím, proč jste přišel. Netajte se s tím, není třeba řeči s dlouhými úvody."</p>
				<p>"Díky, slečno, díky! Vy tušíte... Vždyť procházky, jež konal jsem s vámi, když jste mi šťastnou náhodou přišly s milostpaní do cesty, svědčily vám, já vás skutečně miluji... dávno..."</p>
				<p>"Lituji, pane doktore, že jsem k tomu svou nepatrnou osobou dala příčinu."</p>
				<p>"Slečno! Vy mě děsíte, proč litujete?...</p>
				<p>"Vím, že rodiče vám přejí, abych příznivě se vyslovila, ale..."</p>
				<p>"Slečno! Obávám se..."</p>
				<p>"Račte dovolit, abych vám řekla všecko. Nevíte zajisté, jak jsem duševně nemocna, jak trpím."</p>
				<p>"Nerozumím, proč..."</p>
				<p>"Srozumíte, pane doktore, hned. Já milovala..."</p>
				<p>"Milovala? Tak!"</p>
				<p>"Milovala a miluji posud. Abyste nebyl překvapen mou odpovědí a nepokládal ji za dívčí vrtoch, musíte mě vyslechnouti. Je to můj román, jenž skončí - nevím jak... Milovala jsem jistého studenta již jako děvče, školačka z měšťanky... Byl to žert, snad hra, ale již tenkráte říkala jsem si, že ho mám ráda... Jak to bývá, psal mi do památníku, já nedýchala při čtení těch veršů, psal mi psaníčka, jimž jsem se smála, a s rozkoší odepisovala. Když jsem byla v Praze toužila jsem po něm, přála si ho viděti, bála jsem se oň a ráda poslouchala starší slečny, které vzpomínaly na své milence. Psal mi. Dopis dostal se do rukou učitelek, byla jsem prozrazena a upadla v podivnou pověst... Ani druhého dopisu jsem neobdržela, dostal se v ruce matčiny. V té době si dělali rodiče všeliké plány, byli hrdi na mne, přáli poručíkovi z Trenklerů, jenž k nám docházel. Mela jsem mu zvykat, měla jsem býti časem ženou toho, jenž se líbil rodičům. Později mně vyznal lásku, já ji odmítla a chtěla, aby se vrátil k Míně, kterou zanechal. Poslechl mne a o Mínu se pokusil, ale s nezdarem. Jest mi vše podezřelé. Neischl byl raněn zrovna v té době, kdy Trenkler ode mne dostal zápornou odpověď, byl přeložen na svou žádost - a nevím o něm od té doby už nic."</p>
				<p>"Povídalo se, že se zastřelil."</p>
				<p>"Možná... Byla jsem uvedena ve společnost, ale již dříve sešla jsem se s Bohumilem a slíbila mu trvalou lásku... Nestydím se za to. Před vámi, pane doktore, nechci tajiti ničeho."</p>
				<p>"Buďte ujištěna, slečno, že slovem se nezmíním..."</p>
				<p>"Důvěřuji vám, jinak bych nebyla k vám upřímna. Ucházel se o ruku mou professor Vlček, odřekla jsem. Nedávno sešla jsem se opět s Kvěchem, který maturoval; požádal mě o procházku podle Labe. Šla jsem. Měl jeti domů, otec jeho byl nemocen. Při loučení zastali nás otec a matka. Co následovalo, dovedete si představiti. Odvlekli mě od něho... a já nevím, co dále se s Bohumilem stalo. Odjel prý nazejtří - umřel mu otec. Já plakala a přísahala si později, že se nevdám, dokud se nedovím, že sám je ženat a beze mne šťastným... Věrnost mu zachovám... V pozdější době poznal jste mě vy a přišel jste vhod mým rodičům. Odpustíte, pane doktore, ctím vás, vážím si vás - ale milovati?... Já nikdy juž nedovedu milovati, jak milovala jsem jeho... Teď je vám jasno vše. Jsem nešťastna - ale nezoufám..."</p>
				<p>"Slečno!... Slečno!... To je mé první zklamání... z něhož dlouho nebudu moci se vzpamatovati... Jste dobrá... Děkuji vám."</p>
				<p>"Pane doktore, můžete mně odpustiti? Nehněváte se na mne?"</p>
				<p>"Slečno... chápu bol váš a vím, že i můj cítíte rovněž."</p>
				<p>Podali si ruce. Vanda zaslzela, a doktor odvrátil tvář, aby nespatřila první jeho slzu, jež skanula mu na ruku. ---</p>
				<p>Paní Šíllová i pan Šíll přišli za chvíli. Byli velice rádi, že Vanda tak dobře se baví, poznali, že oba si porozuměli.</p>
				<p>Pan Řada za hodinku odcházel. Přikročil k slečně, podal jí ruku a tiše řekl: "S Bohem!" Odešel pohnut. Vanda zašla do pokoje a plakala... Bylo jí ho líto.</p>
			</div>
			<div type="chapter">
				<p>Doktor Řada položil se doma na pohovku a přemýšlel. Byl smuten, opanován lítostí. Žil život dosud tak uzavřený, nebyl z těch, kteří prodělali vše před sňatkem a ženě nepřinesli ničeho, než otupení a lhostejnost ke všemu, co ženě jest svato. Zamiloval se poprvé a již doznal takového zklamání!</p>
				<p>Byl dlouho zamlklý a vyhýbal se společnosti.</p>
				<p>Od té doby čekali ho u Šíllů stále, ale nepřicházel; optali se Vandy, která pověděla, že vylíčila mu průběh všeho, aby nabyl přesvědčení, že ho milovati nemůže.</p>
				<p>"Opět! Vando! Vando! Usmrcuješ nás svým jednáním... Což nechceš se provdati?" bědovala matka.</p>
				<p>"Chci, matinko, chci býti šťastna, ale..."</p>
				<p>"Bohumila Kvěcha nikdy nedostaneš!" rozhorlil se otec.</p>
				<p>"Jiného nechci!" Vanda řekla rozhodně.</p>
				<p>"Co jsem se nastarala, nocí naprobděla, aby ti ničeho nescházelo... a nyní, nyní tak se v tobě klamu..."</p>
				<p>"Já za to nemohu, matinko! Láska je v nás vložena Bohem, není ke všem a pro všechny. Vím, že bych byla se všemi nešťastna, cítím to, hrozím se toho. Zůstanu svobodna. Proč se mám vdáti..."</p>
				<p>Otec s matkou s hněvem v duši odešli.</p>
				<p>Vanda osaměla. Bylo jí smutno, až se zachvěla. Cítila chlad rodičů, cítila se opuštěnu jako ona dívka, kterou kdysi viděla na obraze. Byla prostovlasa a bosá, uzel se šaty pohozen u nohou, plakala pod křížem Spasitele. Jen pes hlavu svou k ní zvedal a tiskl se k ní tak, jako tiskne se k hroudě křepelka, nad níž dravý pták křídloma třepetá. Obraz ten viděla tak živě, že zaplakala.</p>
				<p>Usedla na pohovku, zakryla vlhké oči a honila myšlenku za myšlenkou.</p>
				<p>Matka k ní vešla, ale nepromluvila ani slova, jako_by se hněvala. Ani otec nepromluvil k ní. Odešel večer beze slova. Matka navštívila paní radovou, vrátila se tiše, zašla do svého pokoje a položila se na lůžko. Neřekla dceři, že paní radová oznámila jí zvěst, že odjede, nevyřídila ji pozdrav od slečny Emilky, ani poručení od mladého pána, byla k ní kruta.</p>
				<p>Opuštěná Vanda proplakala celou noc.</p>
				<p>Nazejtří málo s ní mluvili, byli mrzuti. Ten napjatý poměr mezi Vandou a rodiči trval několik dní. Vanda byla velice nešťastna, pozbyla důvěry a smělosti k rodičům. Hledala samotu.</p>
				<p>Chtěla rodiče prositi, aby byli k ní šetrni, že sešílí pomyšlením na jejich odměřené chování, ale když se vrátili z procházky, neřekla ani slova...</p>
				<p>Když Šíllovi seznali, jak Vanda bledne, zvali ji, aby vycházela s nimi. Zdráhala se, prosila, aby směla zůstati doma.</p>
				<p>"Tak to dále nemůže a nesmí být..." domlouvala matka.</p>
				<p>"Proč jste sami tomu dříve tak chtěli? Já trpěla hněvem vašim vice, než si dovedete pomysliti, já plakala, abyste neviděli mých slz... Nyní nechci vyjíti... je mi hrozno, pomyslím-li na pohledy, jež by mne jistě neminuly... Zdá se mi, že jsem učinila něco hrozného, že všichni na mne budou hleděti; lekám se těch pohledů, maminko, nenuť mě, zůstanu doma..."</p>
				<p>"Zdá se mi, že vzdorem svým chceš připraviti mě do hrobu, Vando. Již časem nevím, co v kanceláři podpisuji, co čtu, stále na tebe myslím, uvažuji, jak bude dále, a trápím se velmi," pravil otec.</p>
				<p>"Netrap se tím, tatínku. Více trápil bys se, kdybych se provdala z vůle tvé - a byla nešťastna."</p>
				<p>"Co zamýšlíš, Vando? To je hrozné! Musíš uznati, že jednáme moudře, že dbáme, abys provdala se dobře; ty musíš zapomenouti..." rozmlouval otec.</p>
				<p>"Nikdy, otče, nikdy! Ani kdybych chtěla, nemohu. Trpím nevýslovně, ráda bych byla pokojna, ale nemohu."</p>
				<p>Paní Šíllová již nepromluvila. Odešli. Vanda opět osaměla a uvažovala o sobě. I rodiče na procházkách rozmlouvali jedině o ní. Činila jim veliké starosti. Omlouvali známým Vandu, jak se dalo. Brzy řekli, že byla trochu churava, hned bolel ji zub, jindy měla loupání v uších, a tak lhali stále. Lidé v městě všelijak hádali o pravé příčině a domnívali se, že snad docházení pánů do domu Šíllova nezůstalo bez následků... Vrtalo jim v hlavě, proč Vanda nevychází, proč doktor s ní navazování známosti zanechal a uchází se o ruku dámy z Pardubic. Všickni očekávali, že vše vyjde na jevo, a hubovali na rodiče, kteří sami sháněli, aby Vanda brzy se provdala...</p>
				<p>Když paní radová se dověděla, co o Vandě zlý jazyk mluví, myslila, že vše bude asi pravda. Vzpomněla na Kvěcha, na roztržku mezi Vandou a rodiči, pak soudila z toho chvatu, aby byla svatba s Řadou, a svatosvatě uvěřila...</p>
				<p>Mlelo se o tom ve městě, a brzy donesly se klepy i paní Šíllové, která byla nad tím zoufalá...</p>
			</div>
			<div type="chapter">
				<p>Uplynul rok, a všichni poznali, že hanebně slečnu Šíllovu podezřívali. Styděli se, že roztrušovali takovou ošemetnou lež, jíž Vandě velice ublížili. I Vanda dověděla se o tom a upadla do těžké nemoci. Churavěla již delší dobu, vlekla se jako stín a chřadla. Když se dověděla o všem, byla zdrcena tak, že ihned musila ulehnouti.</p>
				<p>Nyní zvěděla, jak klesla v očích všech, jak hrozně příčinu jejích duševních muk utrhačný lid si proměnil v ohavný čin, aby mohl ji tupiti. Rvala si vlasy, počínala si jako šílená...</p>
				<p>Matka naříkala, otec držel ji vší silou a poslal pro lékaře. Ten dostavil se rychle. Nával hrozných myšlenek ochabl. Vanda se utišila a šeptala:</p>
				<p>"Bůh jim odpusť! Všechnu hanu na mne nalepili, aby ještě více rozjizveno bylo mé nitro... trpím velice... odnikud vykoupení... Jak ráda bych na vše zapomněla... nemohu... nemohu..."</p>
				<p>"Utiš se, mé dítě, nejsi první, koho lid vyhlédl si k potupení..." chlácholila ji matka.</p>
				<p>"Lidé jsou zlí," pravil doktor, "jim nezáleží na cti jiných, činí jim potěšení viděti někoho nešťastna; útrpnost dávno vymizela z řad jejich, nastoupila nenávist, utrhačnost a plesání z neštěstí jiných." -</p>
				<p>Odpoledne přišla navštívit slečnu Šíllovu paní radová s Emilkou.</p>
				<p>"Ach, Bože, slečna je mučenicí. Taková pomluva! Já dávno jsem ji slyšela a bála jsem se co říci," pravila paní Šíllové v kuchyni a šla do pokoje, kde Vanda spala.</p>
				<p>Hned procitla a byla překvapena. Právě se jí zdálo, že vstoupá do kopce, že vidí Boha na vysokém trůně, že kývá na ni a usmívá se. Procitnuvši, ulekla se toho snu velice. Vypravovala jej, a matka slzela.</p>
				<p>"Neplač, matinko, vždyť neumírám, nesmím zemříti, zarmoutila bych vás všechny."</p>
				<p>Při tom myslila na Bohumila...</p>
				<p>Paní radová s Emilkou bavily Vandu dlouho. Těšily ji, že se uzdraví, že bude opět vesela, ale Vanda pravila:</p>
				<p>"Milostpaní! Nikdy, nikdy!"</p>
				<p>Při těch slovech paní Šíllové mráz šel po těle. Vanda byla bledá jako stěna, ruce její byly slabé, vypadala špatně. Když odcházela, bylo jí Vandy líto. Poslala Emilku domů a promluvila si s paní Šíllovou v pokoji, jenž byl na druhé straně za kuchyní.</p>
				<p>"Paní Šíllová, nechci vás strašiti, ale řeknu vám, že slečna se mi nelíbí. Ta bledost, vysýchání!"</p>
				<p>"Děsíte mě!"</p>
				<p>"Ač nesvěřila jste mi příčinu změny slečniny, přece vím vše. Budu upřímná. Proč se neobměkčíte? Proč jste proti tomu, aby milovala Kvěcha?"</p>
				<p>"Vy o tom víte, paní radová?"</p>
				<p>"Všecko. Již dávno jsem chtěla vás upozorniti, že dceru takhle můžete ztratiti... Trápí se, odmítá všechny ženichy, touží jen po něm, a vy ji tolik mučíte... Musím říci opravdu: mučíte!... Proč jí někoho vnucovati? Já nikdy nebudu proti tomu, aby si Emilka počkala na Josefa. Ať čeká! Co na tom? Všeho se dočkáme. Já z toho mám naopak radost... Pan Kvěch bude lékařem, proč slečna by nemohla na něho čekati. A pak tyhle řeči! To je hrozné... Myslím, že jsem nemluvila nadarmo. Večer přijdu zase... Poroučím se!"</p>
				<p>Paní Šíllová uznala vše za velmi moudré. Byloť hrozné pomyšlení na smrt jediné dcery. Vzpamatovala se a běžela do pokoje k Vandě.</p>
				<p>Tiše otevřela.</p>
				<p>Vanda ani toho nepozorovala. Měla ruce sepjaty, oči obráceny k obrazu Panny Marie a modlila se tiše.</p>
				<p>"Nespíš, dceruško?"</p>
				<p>"Modlím se, matinko..."</p>
				<p>"Čeho si přeješ? Proč se modlíš? Co vyprošuješ?"</p>
				<p>"Aby Bůh těm lidem odpustil, abych se uzdravila a mohla jíti do přírody, bych blíže měla k Bohu, abych si mu postěžovala..."</p>
				<p>"Myslíš na Bohumila, Vando?"</p>
				<p>Vanda se zachvěla... Proč se matka táže? Usmála se a odpověděla:</p>
				<p>"Myslím, matinko! Na Bohumila budu mysliti, až oči mé zavrou se na vždy..."</p>
				<p>"Proč mluvíš o smrti, Vandyno?"</p>
				<p>"Já bych tak ráda usnula na vždy. Nevěděla bych o ničem. Mám tě ráda... Ale co tady, co na světě, když nemůže a nechce dáti mi, po čem mé srdce a duše touží?"</p>
				<p>"Co bych si počala? Vando, proč tak podivně mluvíš? Srdce mi žalem usedá... Ty neumřeš..."</p>
				<p>"Neumru, ne..." tiše řekla Vanda, "jen neplač! Kde je tatínek? Je mi tak volno... a zas tak těžko, že se obávám noci..."</p>
				<p>"Přijde hned. Chtěla bys něco?"</p>
				<p>Zavrtěla hlavou.</p>
				<p>Když paní Šíllová uslyšela kroky svého chotě, vyšla mu vstříc.</p>
				<p>"Jak je Vandě? Lékař mě upokojil. Jsem rád. Co říká?" ptal se pan Šíll a chystal se vejíti do pokoje.</p>
				<p>"Muži! Muži! Již déle nemohu dívati se na dceru. Proč ten žal její, ta nemoc, ty řeči? Proč bráníme tomu, aby nemilovala Kvěcha? Stále mluví o smrti, je bídná, suchoučká. Paní radová ví vše, radila, abychom jí nebránili."</p>
				<p>"Myslil jsem již také tak. Ano, ať čeká. Pojď, řekneme jí to."</p>
				<p>Vešli.</p>
				<p>"Vando, jak je ti?" ptal se otec.</p>
				<p>"Snad se uzdravím... já nesmím zemříti..."</p>
				<p>"Nesmíš, Vandyno... zarmoutila bys nás a pak...</p>
				<p>"Bohumila..." dodala matka a líbala ji. "Musí přijeti, abychom ho potěšili..."</p>
				<p>"Matinko! Otče!... Já to věděla, že mě milujete..."</p>
			</div>
			<div type="chapter">
				<p>Již nazejtří pan Šíll chystal se na cestu do Prahy za Bohumilem. Paní Šíllová nevýslovně se těšila a vypravovala manžela co nejpečlivěji.</p>
				<p>Když pan Šíll byl připraven, nastalo loučení.</p>
				<p>"Co mám od tebe vyříditi Bohumilovi?" tázal se Vandy.</p>
				<p>"Že naň čekám s toužebností, tatínku, aby popílil..."</p>
				<p>Kočár zahrčel před domem a zastavil se. Pan Šíll políbil svou dceru a sešel dolů.</p>
				<p>Paní Šíllová provázela ho ke kočáru. Vstoupil, podal ji ruku, nazvedl klobouk, uklonil se do okna paní radové, jež dívala se za ním a přála šťastnou cestu. Odejel. Paní Šíllová hleděla za ním, až kočár zahnul za roh ulice.</p>
				<p>"Tak přece," paní radová pravila na chodbě paní Šíllové, "to bude nejmoudřejší. Slečna mohla by vše nešťastně odstonati..."</p>
				<p>"Děkuji vám, paní radová, za upozornění. Já sama ani tak nepozorovala tu změnu na Vandě. Děkuji vám srdečně..."</p>
				<p>"Uvidíte, že slečna se pozdraví. Kdy se vrátí pan manžel?"</p>
				<p>"Pošle telegram."</p>
				<p>Pan Šíll ve vlaku všelijak pořádal myšlenky, aby Bohumilovi řekl, proč přijel. Věděl, že sám chybil. Způsobil mu tenkráte u vody velikou bolest a odešel od něho jako od zločince.</p>
				<p>Bylo pro něho nepříjemné, říci Bohumilovi, aby na vše zapomněl, aby jel s ním k Vandě, aby znova jí slíbil lásku a věrnost. Nevěděl, jak bude přijat. Jak mu pohlédne do očí, jak mu vše řekne? V některých okamžicích chtěl si namluviti, aby přec nesnižoval se k němu; ale když si vzpomněl na nemocnou dceru, překonal se.</p>
				<p>Vlak unášel jej ku Praze.</p>
				<p>Byl podzim. Na rozlehlé lány pan Šíll díval se oknem, ale při všem měl jedinkou myšlenku: přijeti s Bohumilem k Vandě.</p>
				<p>V Praze nejdříve zašel do kavárny. Přečetl některé noviny a pak ubíral se k lékařské fakultě. -</p>
				<p>Mezitím paní Šíllová připravovala vše na příjezd pana Kvěcha.</p>
				<p>Vanda byla velice rozechvěna. Změna rodičů ji překvapila, děkovala jim v duchu a začala je zase milovati vřelejší láskou.</p>
				<p>Nemohla si vysvětliti, proč rodiče tak náhle se změnili. Byla znepokojována nejistotou a myslila, že Bohumil je za to prosil, a rodiče se nad nemocnou smilovali...</p>
				<p>"Kdy přijede tatínek?" tázala se matky, která seděla u její postele.</p>
				<p>"Snad zítra... Těšíš se, Vandyno? I já se těším... On jistě nám odpustí, již nikdo mu tě nevezme... Jak je ti, Vandyno?"</p>
				<p>"Dobře. Matinko, viď, změnila jsem se?"</p>
				<p>"I nezměnila," těšila ji matka. "To se všecko napraví..."</p>
				<p>Když přišel lékař, byl potěšen.</p>
				<p>"Láska uzdravuje více než léky," pravil, "přál bych vám, slečno, abyste mohla brzy povstati. Doufám, že povstanete..."</p>
				<p>"Vy víte, pane doktore, něco o její lásce?" tázala se paní Šíllová.</p>
				<p>"Vše. Slečna sama mi o tom vypravovala. Bylo by hříchem zmařiti tak silnou a krásnou lásku. Přál bych si takové... ale já nejsem šťasten."</p>
				<p>"Povídají, že brzy se oženíte v Pardubicích, pane doktore..."</p>
				<p>"Pouhý klep, jako vše ve městě. Léčil jsem bratrance."</p>
				<p>Když pan Řada odešel, Vanda nutila se, aby se prošla po světnici. Šlo jí to pomalu. Nutila se k vůli Bohumilovi - aby nebyla v posteli, aby se nepolekal...</p>
				<p>Matka vodila ji po pokoji. Vanda brzy se unavila a posadila se na pohovku.</p>
				<p>Večer přišla paní radová s Emilkou i s Josefem chvíli Vandu pobavit. Josef hrál s Emilkou na piano. I Vanda dobelhala se k pianu a po dlouhé době zahrála. Ale prsty umdlévaly. Hudba zněla dojemně. Vanda vložila do ni veškeru svou radost i bolest.</p>
				<p>Pak Vanda ulehla a cítila, že se přemohla.</p>
				<p>Ráno nepovstala.</p>
				<p>"Myslím, že tatínek dnes přijede," těšila ji matka.</p>
				<p>"Ach ano, přijede s Bohumilem... Budeš mě mít ráda, matinko? Nebudeš se na mne proto hněvati, že Bohumil bude u mne?"</p>
				<p>Matka ji políbila.</p>
				<p>Odpoledne čekali pana Šílla. Ale místo něho došel telegram:</p>
				<p>"Milení! Přijedu zítra ve dvě hodiny. Dnes mne nečekejte. Váš otec."</p>
				<p>Radost obou byla zlomena.</p>
				<p>"Mám neblahé tušení, Vando..."</p>
				<p>"Upokoj se, matinko, doufám, že obava tvá je zbytečna."</p>
				<p>Nazejtří po druhé hodině pan Šíll přijížděl. Matka vyhlédla oknem.</p>
				<p>"Jede samoten!" řekla paní Šíllová a pohlédla starostlivě na Vandu. Ta se zachvěla a nepromluvila.</p>
				<p>Otec vstoupil do pokoje. S hlubokým povzdechem usedl u postele. Obrátil oči na Vandu, sklonil se k ní, hladil ji po vlasech - a slzel.</p>
				<p>"Proč přicházíš sám? tázala se Vanda.</p>
				<p>"Dítě, mé dítě! Jsem zdrcen! Ublížil jsem vám oběma... Bohumil je již měsíc mrtev! Byl jsem odprosit ho na jeho hrobě. Snad mi odpustil... Odpustíš i ty... mé drahé dítě?...</p>
				<p>"Ano," řekla s pohnutím a zadržela pláč, když otce viděla na duši zničeného. Přemohla se. Objala matku, tiskla ji k sobě, utírala jí slzy.</p>
				<p>"Neplač, matinko, já tušila, že už se neuvidíme..."</p>
				<p>Teprve na lůžku svém proplakala celou noc.</p>
			</div>
			<div type="chapter">
				<p>Již nevstala. Pomoc lékařů byla marna.</p>
				<p>Spí na hřbitově oplakávána bolem stárnoucí matkou a sešedivělým otcem.</p>
				<p>Duše její s Bohumilovou našly se v lepším světě...</p>
			</div>
		</body>
	</text>
</TEI>